☀️ เวทตะวัน (陽魔法)

ตามองค์ความรู้ของคนยุคปัจจุบัน เวทตะวันคือเวทมนตร์สาย [บัฟ] ที่เน้นการเสริมพลังให้แก่ตัวนักเวทเองหรือผู้อื่นอีกที

ผู้ถนัดเวทตะวันถือว่าหาตัวได้ยาก เช่นเดียวกับผู้ถนัดเวทเงา แต่ผู้ใช้เวทตะวันจะถูกด้อยค่าว่าไร้ประโยชน์ที่สุดในบรรดา 6 ธาตุครับ

ก่อนอื่นเรามาไล่เรียง [บัฟ] ที่เวทตะวันสามารถมอบให้ได้กันก่อนดีกว่า

1. เสริมแกร่งกำลังกาย ลดความเหนื่อยล้า ทำให้สามารถทำงานแบบต่อเนื่องโดยที่ไม่ต้องพักได้นานกว่าปกติ

2. เสริมแกร่งประสาทสัมผัสทั้ง 5 ให้เฉียบคมมากยิ่งขึ้น เช่น การมองเห็น การได้ยิน การดมกลิ่น

3. เสริมแกร่งพละกำลัง ทำให้มีกำลังแขน/ขาแกร่งยิ่งขึ้น

4. เสริมแกร่งความถึกทน โดยการเพิ่มความหนาแน่นของมวลกระดูกและกล้ามเนื้อ

5. เสริมแกร่งประสาทการรับรู้ ทำให้มีปฏิกิริยาตอบสนองฉับไวขึ้น

อ่านมาถึงตรงนี้อาจจะสงสัยว่าทำไมเวทตะวันถูกมองว่าไร้ประโยชน์ อย่างแรกเลยคือผู้ใช้เวทตะวันสามารถบัฟได้แค่ทีละหนึ่งคนครับ

เพราะงั้นนักเวทสายตะวันก็ต้องเลือกว่าจะบัฟตัวเองหรือว่าบัฟคนอื่น ซึ่งในกรณีที่บัฟคนอื่น ผู้ที่ได้การเสริมแกร่งมักจะไม่สามารถแสดงศักยภาพออกมาได้เต็มที่

ลองนึกภาพตามว่าเราคุ้นชินกับความแข็งแกร่งของร่างกายตัวเองในชีวิตประจำวันดี แต่แล้วจู่ๆ ร่างกายก็เกิดแกร่งระดับเหนือมนุษย์ขึ้นมาแบบกะทันหัน

ในสถานการณ์นั้นเราย่อมปรับตัวตามร่างกายที่แกร่งขึ้นไม่ได้อยู่แล้ว มันเหมือนกับการขับรถยนต์เก่าๆ คันเดิมอยู่ทุกวี่ทุกวัน แล้วอยู่ๆ ก็ต้องเปลี่ยนไปขับสปอร์ตคาร์

(ยิ่งในสถานการณ์สู้รบ มันก็เหมือนการถูกจับไปแข่ง F1 อย่างกะทันหัน ทั้งที่ปกติเราขับรถเก๋งไปทำงาน)

.
จักรพรรดิรุ่นที่ 31 แห่งจักรวรรดิวอลลาเคีย [มูรูเคีย วอลลาเคีย] เคยพยายามแก้ทางปัญหานี้ด้วยการจับคู่นักเวทสายตะวันกับนักรบ

จากนั้นก็สั่งให้นักรบคอยฝึกฝนร่างกายในสภาพที่ได้รับบัฟจนคุ้นชินก่อนที่จะไปออกศึก แต่สุดท้ายกลยุทธ์นี้ก็ล้มเหลวไม่เป็นท่าครับ

สาเหตุคือประสิทธิภาพของบัฟเวทตะวันมีความไม่คงที่ เนื่องจากว่ามีปัจจัยเรื่องสภาพจิตใจและร่างกายของนักเวทสายตะวันในวันนั้นมากระทบต่อคุณภาพของบัฟด้วย

ไหนจะมีกรณีที่นักรบหรือนักเวทโดนฆ่าตายก่อนที่จะได้บัฟ ซึ่งทำให้อีกคนหมดประโยชน์ไปเลย แถมยังเสียกระบวนทัพอีกต่างหาก

ด้วยเหตุนี้ ผู้ถนัดเวทตะวันจึงมักจะเน้นการบัฟตัวเองเพียงอย่างเดียว อย่างเช่น [พริสซิลล่า บาริเอล] ที่เสริมแกร่งให้ตัวเองอยู่ตลอดเวลา

*ซึ่งพอใช้เวทตะวันในรูปแบบบัฟตัวเองอย่างเดียว ประสิทธิภาพมันก็ไม่ต่างอะไรจากวิชา [ครรลองสายธาร] ซึ่งทุกคนสามารถเรียนรู้ได้ ผู้คนในยุคปัจจุบันเลยมองว่าเวทตะวันไร้ค่าอยู่ดีครับ

.
ที่จริงแล้วเวทตะวันมีมนตร์สายจู่โจมที่คนยุคปัจจุบันไม่ค่อยจะรู้จักอยู่ด้วย มันคือมนตร์ตระกูล [จิวาลด์] ซึ่งเป็นการยิงลำแสงความร้อน(เลเซอร์)ออกมาจากนิ้วมือ

ยิ่งเป็นมนตร์จิวาลด์ระดับสูงก็จะยิ่งยิงลำแสงออกจากหลายนิ้ว โดยขั้นสูงสุด [อัล จิวาลด์] จะยิงลำแสงออกมาจากทั้งฝ่ามือ

นักเวทระดับสูงบางคนสามารถประยุกต์ใช้เวทตะวันเป็นดีบัฟคล้ายเวทเงาได้ อย่างเอซโซ่ที่เคยใช้เวทตะวันเร่งระดับเสียงของสุบารุให้แหลมสูงขึ้นจนไม่มีใครฟังสิ่งที่เขาพูดออก (ใช้เป็นการใบ้ปิดปาก)

เวทคืนสภาพที่ช่างฟื้นฟู [ดาร์ทส์] ถนัดเองก็ถือเป็นเวทตะวันแขนงหนึ่ง (ตามฉบับ WN) เขาสามารถฟื้นฟูหนังสือที่ไหม้เป็นถ่านให้กลับสู่สภาพเดิมได้

นอกจากนี้เวทตะวันก็มักจะถูกนำไปใช้ในการประดิษฐ์อุปกรณ์เวทมนตร์ต่างๆ ครับ

เช่น กระสุนขจัดราตรีที่สร้างดวงอาทิตย์เทียมขึ้นมาได้ชั่วคราว หรือผ้าคลุมป้องกันเวทมนตร์แบบใช้แล้วทิ้งของเอลซ่า (รอสวาลเป็นคนมอบให้ไว้แก้ทางเอมิเลียกับพัค)

.
ตัวอย่างผู้ถนัดเวทตะวัน

1. พริสซิลล่า บาริเอล

2. เพทร่า เลย์เต

3. ดาร์ทส์

4. เอคิดน่าจิ้งจอก

5. บัลรอย เทเมกริฟ
