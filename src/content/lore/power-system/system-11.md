📌 เกท (ゲート)

เกทคืออวัยวะสำคัญที่ใช้สำหรับทั้งดูดกลืนมานาจากภายนอกและปลดปล่อยมานาออกจากร่างกาย ซึ่งมีอยู่ทั้งในมนุษย์ อมนุษย์ หรือกระทั่งสัตว์และพืชครับ

*คนจากต่างโลกอย่างสุบารุยังมีเกทเลย

สุบารุเคยเปรียบเทียบไว้ว่าเกทก็เหมือนกับ "หัวก๊อก" ที่เชื่อมต่อกับถัง MP ภายในร่างกาย

โดยเกทจะทำการดูดกลืนมานาจากบรรยากาศมาเก็บสะสมไว้ในร่างให้โดยอัตโนมัติอยู่แล้วและช่วยขับมานาออกเวลาที่สะสมไว้มากเกินไปด้วย

ตอนที่จะใช้เวทมนตร์ มานาภายในร่างจะต้องไหลผ่านเกทของผู้ร่ายมนตร์ก่อนเสมอด้วยครับ ผลลัพธ์ของมนตร์ที่ร่ายถึงจะเกิดขึ้นได้

เพราะงั้นขนาดและจำนวนของเกทที่มีอยู่ในร่างจึงมีผลเป็นอย่างมากต่อคุณสมบัติความเหมาะสมในการเป็นนักเวทที่เก่งกาจครับ

*ยกตัวอย่างเช่น สุบารุมีเกทขนาดค่อนข้างเล็ก แต่มีจำนวนเกทเยอะกำลังดี

**อาจารย์ทัปเปย์บอกว่าคนที่มีเกทดีที่สุดในเรื่องคือรอสวาล ส่วนอนาสตาเซียมีเกทย่ำแย่ที่สุดในเรื่อง

ทั้งนี้ การฝืนใช้งานเกทแบบหักโหมมากเกินไปสามารถทำให้เกทเสียหายแบบถาวรได้เลยครับ

คนทั่วไปที่ไม่มีโอกาสได้ร่ำเรียนเวทมนตร์ ทั้งชีวิตก็คงไม่มีความเสี่ยงที่จะใช้เกทแบบหักโหมหรอกครับ พวกนักเวทมือใหม่จะมีความเสี่ยงเรื่องนี้มากกว่า

