---
title: 'รูทโทสะพาร์ท 9 : ความภักดี'
description: "รูทโทสะพาร์ท 9 : ความภักดี"
date: 2018-06-12
image: "@assets/blog/if-wrath-12.webp"
imageAlt: "re zero IF-WRATH แปลไทย รูทโทสะพาร์ท 9 : ความภักดี"
categories: [Oboberu]
author: admin
tags: [rezerowrathif]
hideToc: true
---
.
หลังได้รับข้อมูลจากคนส่งสารลับ เซซิลุสก็ปิดตาลงข้างนึงแล้วเงยหน้าชมพระจันทร์

เซซิลุส: ฮื้ม ฮืมฮืม ฮื่มฮืมฮื้ม~

เขาฮัมเพลงแล้วบิดตัวจนปลายผมแทบลงไปแตะพื้น เซซิลุสเป็นคนขาดการศึกษา การใช้ความคิดไม่เคยเป็นจุดแข็งของเขา

ตลอดยี่สิบปีกว่าปีที่ผ่านมาเขาก็ไม่เคยสนใจเรียนรู้ในเรื่องที่ยุ่งยากเลย เซซิลุสทุ่มเทชีวิตให้กับวิชาดาบที่เขาภาคภูมิใจเพียงอย่างเดียวเท่านั้น

เซซิลุส: เอาล่ะ จะทำยังไงดีนะ? ถ้าให้ตัวผมเลือก

เซซิลุสสะบัดฝุ่นออกจากเส้นผมแล้วกลับมาตั้งตัวตรง จากนั้นก็วางมือบนดาบคาตานะและหันหลังกลับมาเหมือนเต้นรำ

เซซิลุส: นี่ คุณฮาริเบลล่ะ คิดว่าไงบ้าง?

ฮาริเบล: ――อะไรกันเล่า เล่นประกาศซะผ่าเผยแบบนั้น ทางผมที่แอบเงียบอยู่ก็อายแย่สิ

บนระเบียงใต้แสงจันทร์ของปราสาท "แพนเดโมเนี่ยม" ชิโนบิมนุษย์สัตว์ปรากฏกายออกมาจากเงามืดที่มีอยู่เพียงน้อยนิด

ฮาริเบลที่ถูกจับได้หยิบไปป์คิเซรุออกมาจากกระเป๋าแล้วจุดสูบ ทางเซซิลุสที่ไม่สะทกสะท้านเองก็เดินเข้ามาใกล้

ฮาริเบล: เมื่อกี้นี้คนส่งสารแอบมาให้ข้อมูลอะไรล่ะ?

เซซิลุส: อันนี้เหรอครับ? เมื่อก่อนผมเคยเป็นหนึ่งใน "เก้าแม่ทัพเทวะ" มาก่อนน่ะ.... เอาเถอะ เรื่องนั้นจะถูกคุณฮาริเบลที่เป็นสุดยอดชิโนบิจับได้ก็คงจะไม่แปลกอะไรเนอะ

ฮาริเบล: คุณเซนี่ไม่เหมาะกับภารกิจลับแบบนี้เลยนะ ตะกี้นี้ คุณเซพึ่งหลุดปากมาเองว่ายังไม่ได้ตัดสัมพันธ์กับทางจักรวรรดิวอลลาเคียเลยไม่ใช่หรือไง?

เซซิลุส: แต่ว่า เรื่องนั้นน่ะ คุณฮาริเบลน่าจะรู้อยู่แล้วนี่ครับ?

ต่างฝ่ายต่างเผยรอยยิ้ม แต่เซซิลุสเป็นฝ่ายที่มองออกว่านี่ไม่ใช่สัญญาณไม่ดี

เซซิลุส: แรกเริ่มเดิมที ใต้เท้าก็เป็นคนสั่งให้ผมมาทำงานร่วมกับบอสเองอยู่แล้ว แน่นอนว่าที่ทางนี้ถูกคำเชิญของบอสล่อลวงมาเองก็ไม่ใช่เรื่องโกหก

ฮาริเบล: ยังมีปลอกคอของทางจักรวรรดิอยู่แบบนี้.... เอาเหอะ การเคลื่อนไหวของคุณซูคงมีประโยชน์ต่อประเทศบ้านเกิดถ้าหากใช้งานให้เหมาะสมสินะ ภูมิความรู้ที่ไม่รู้ที่มาที่ไปเนี่ย หากเทียบกันกับลูกุนิก้าและกุสเทโก้แล้วล่ะก็ ทางคารารากิกับวอลลาเคียจะยอมรับเรื่องแบบนั้นได้มากกว่าแหละนะ

เซซิลุส: ครับๆ

เซซิลุสที่ล้วงมือเข้าไปในแขนเสื้อกิโมโนยอมรับว่าตัวเขาเป็นสายลับที่จักรพรรดิของทางวอลลาเคียสั่งให้แทรกซึมเข้ามาในองค์กร

ด้วยนิสัยของเซซิลุสที่คงจำอะไรไม่ค่อยได้นักอยู่แล้ว ทางจักรพรรดิเลยมิได้มอบคำสั่งเจาะจงเป็นพิเศษ บทบาทที่เขาถูกมอบหมายมามีเพียงแค่....

เซซิลุส: นอกเหนือจากใต้เท้าแล้ว แค่ฆ่าใครก็ตามที่บอสสั่งก็พอ ไม่ต่างอะไรจากปกติ

ฮาริเบล: คุณเซนี่มีความเป็นนักฆ่ามากกว่าผมที่เป็นชิโนบิอีกไม่ใช่หรือไงเนี่ย?

เซซิลุส: ไม่หรอกๆ ไม่จริงขนาดนั้นหรอกครับ แบบว่า ไอ้เรื่องแบบการซ่อนตัวอยู่ใต้น้ำ เก็บซ่อนยาพิษไว้ในตัว หรือโผล่ออกมาจากเงานี่ผมทำไม่ได้ซักหน่อย

เซซิลุสส่ายมือส่ายหน้าตอบกลับอย่างถ่อมตัว แน่นอนว่าในฐานะชิโนบิกับนักฆ่านั้นเขาตามหลังฮาลิเบลอยู่เยอะ แต่ถ้าเป็นการปะทะตัวต่อตัว ฮาริเบลก็ไม่มีทางวัดฝีมือกับเซซิลุสได้

เซซิลุส: แล้วพอจับได้ว่าทางนี้แอบติดต่อกับคนส่งสารแบบนี้ จะทำยังไงต่อครับ? จะสู้กับผมจนฝ่ายใดฝ่ายหนึ่งตายไปตรงนี้เลยหรือเปล่า?

ฮาริเบล: นั่นก็ขึ้นอยู่กับข้อความด้านในสารล่ะนะ

เซซิลุส: หืม หมายถึงเนื้อหาสินะ

ฮาริเบล: ถ้าเกิดเนื้อหาด้านในสั่งมาให้สังหารคุณซูล่ะก็ คงจำเป็นต้องสู้เพื่อหยุดยั้งมัน

ขนของฮาริเบลที่หยิบไปป์คิเซรุมาถือปลิวไสวตามสายลมเย็นยามค่ำคืน พอได้ยินว่าอีกฝ่ายพร้อมจะเสี่ยงชีวิตสู้เพื่อเจ้านายเซซิลุสก็พยักหน้าแล้วเกริ่นนำว่า "อย่างงี้นี่เอง"

เซซิลุส: สงสัยมาตั้งนานแล้ว ทำไมคุณฮาริเบลถึงได้มาทำงานให้บอสเหรอ? ทางผมน่ะเพราะเป็นคำสั่งของใต้เท้า แต่ทางคุณไม่น่าจะมีเหตุผลอะไรให้ยอมภักดีนี่?

ฮาริเบล: เพื่อตอบแทนบุญคุณ

เซซิลุส: ――ไหงคุณฮาริเบลไปติดหนี้บุญคุณคนๆ นั้นได้ละเนี่ย?

ด้วยความประหลาดใจเซซิลุสจึงถามออกมาตรงๆ แบบค่อนข้างเสียมารยาท แต่ฮาริเบลไม่ใส่ใจแล้วชำเลืองมองดูพระจันทร์

ฮาริเบล: ตอนที่ได้เจอกับคุณซูเป็นครั้งแรก ที่ชายขอบของคารารากิเกิดมีอุบัติการณ์อะไรขึ้นนิดหน่อย คือประมาณว่า เป็นเหตุการณ์ที่เกี่ยวข้องกับสี่มหาวิญญาณน่ะ.... แล้วคุณซูเขาก็ช่วยคลี่คลายปัญหาให้น่ะแหละ

เซซิลุส: เห สี่มหาวิญญาณเหรอ! ผมเองก็รู้จักอยู่ตนหนึ่ง แต่สื่อสารกันไม่ค่อยจะรู้เรื่องเลยนี่นะ เจ้านั่นเนี่ย ว่าแต่ที่ว่าทำให้มันสงบลงได้นี่.... เอ๋ นี่หรือว่าบอสจะแข็งแกร่งกว่าที่คิดกันนะ....?

ฮาริเบล: เปล่าหรอกๆ ไม่ใช่สถานการณ์ที่รุนแรงแบบนั้น ว่าไงดีล่ะ.... เอาเป็นว่าก็ไม่แน่ใจว่าเขาเป็นปัจจัยชี้ขาดเลยไหมล่ะน้า แต่บางทีคุณซูเขาก็คาดเดาอะไรได้แม่นยำแปลกๆ อะไรประมาณนั้นแหละ

ถึงฮาริเบลจะเรียกว่า "การคาดเดาแปลกๆ" แต่เซซิลุสมองต่างออกไป ในอดีตเขาเคยมองว่าการเตรียมการรับมือทุกอย่างคืออาวุธของพวกขี้ขลาด

แต่เซซิลุสก็นับถือและให้ค่าผู้แข็งแกร่ง เพราะงั้นไม่ว่าอีกฝ่ายจะใช้วิธีการใด ผู้ที่โลภพอที่จะใช้ทุกอย่างเพื่อเอาชนะนั่นแหละคือนักรบตัวจริง

เซซิลส์: เอาเหอะ ตัวผมคือผู้แข็งแกร่งในหมู่นักดาบ ถ้าให้เลือกก็ต้องเป็นดาบนี่แหละที่เข้ากันสุด

ฮาริเบล: คุณเซครับ คุณเซ เรื่องของผมเนี่ยฟังพอแล้วหรือยัง?

เซซิลุส: นั่นสินะ พอแล้วแหละครับ ยังไงก็เถอะ ไม่เคยนึกสงสัยคุณฮาริเบลหรืออะไรทำนองนั้นอยู่แล้ว เพราะไม่เหมือนทางจักรวรรดิ ยังไงที่นครรัฐพวกระดับสูงทั้งหลายก็เกี่ยวพันกันไปหมด.... น่าเชื่อถือกว่าการที่เคลื่อนไหวตามคำสั่งของใครบางคนเยอะเลย

หลังฟังจบ ฮาริเบลกลับไหล่ตกดูผิดหวังเสียอย่างงั้น เซซิลุสเอียงคอสงสัยก่อนที่หลุดปากว่า "อ้อ" แล้วตบมือเมื่อนึกออกว่าเขาลืมอะไร

เซซิลุส: ใช่ๆ ลืมไปเลย การติดต่อจากคนส่งสารก่อนหน้านี้

ฮาริเบล: ข้อความที่ว่าบอกให้ผมรู้ด้วยได้หรือเปล่า?

เซซิลุส: ถ้าไม่บอกให้รู้คงจะมีปัญหาตามมาเยอะเลยล่ะครับ คือว่าที่จริงแล้ว....

เซซิลุสเผยรอยยิ้มให้ฮาริเบลเห็นก่อนจะกล่าวต่อ

เซซิลุส: ――เรื่องการฆาตกรรมอดีตมาร์เกรฟความแตกแล้ว ทางราชอาณาจักรเลยเตรียมการที่จะทำลายองค์กรอย่างจริงจังล่ะครับ

.
ภาพประกอบวาดโดยคุณ Owari