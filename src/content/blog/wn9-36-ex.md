---
title: ' บทนำจากไลท์โนเวลเล่ม 41 "เรื่องเล่าจากความฝันของแม่มด"'
description: "เรื่องเล่าจากความฝันของแม่มด"
date: 2024-09-30
image: "@assets/blog/wn9-36-ex.webp"
imageAlt: re zero webnovel arc9 chapter36 แปลไทย
categories: [Arc 9]
author: admin
tags: [rezeroarc9]
hideToc: true
---

อัลเดบารันแอบไปพบกับ [แม่มด] ณ ทุ่งหญ้าภายในมิติแยกที่ถูกเรียกว่าปราสาทแห่งมายาเหมือนอย่างเคย แต่ท้องฟ้าของวันนี้กลับต่างไปจากทุกที

อัล: เรื่องแปลกๆ ก็เกิดขึ้นที่นี่ได้เหมือนกันแฮะ

สถานที่แห่งนี้ไม่มีกาลเวลา ปกติผืนฟ้าแสนปลอดโปร่งจึงเป็นยามเที่ยงวันตามที่ [แม่มด] ตั้งค่าไว้ แต่รอบนี้มันถูกเปลี่ยนเป็นฟ้ายามค่ำคืนที่เต็มไปด้วยแสงดาวแทน

ทว่า พอเดินไปถึงโต๊ะสีขาวที่ตั้งอยู่บนเนินเพื่อที่จะถามเรื่องท้องฟ้ากับ [แม่มด] อัลเดบารันก็พบว่าหล่อนกำลังฟุบหน้างีบอยู่บนโต๊ะตัวนั้น

สิ่งแรกที่อัลคิดคือความประหลาดใจที่นังแม่มดงีบหลับกับเขาด้วย ตามมาด้วยความรู้สึกหงุดหงิดที่กระทั่งใบหน้าตอนหลับของหล่อนก็ยังเลอโฉม

ทั้งดวงตาแสนใคร่รู้และเฉลียวฉลาดที่ปิดอยู่ ทั้งใบหน้าแสนงดงามที่พระเจ้าสรรสร้างมาอย่างสมบูรณ์แบบ ทั้งเส้นผมและผิวพรรณสีขาวซีด ทุกอย่างมันช่างน่าหงุดหงิดไปหมด

.
พออัลเดบารันกำลังนึกสนุกว่าอยากหาอะไรสักอย่างมาเขียนใบหน้าของหล่อนเล่น นังแม่มดก็ส่งเสียงสะลึมสะลือขึ้นมา

เขาตัวแข็งกระด้างราวกับเด็กซนที่โดนผู้ใหญ่จับได้ แต่สิ่งที่เกิดขึ้นตามมากลับชวนอึ้งยิ่งกว่า เนื่องจากว่ามีหยาดน้ำตาไหลออกมาจากเนตรของแม่มดผู้งีบหลับ

อัล: อาจารย์――

เอคิดน่า: ――อือ

เขาลองแตะไหล่และเขย่าตัวเพื่อลองปลุกหล่อนดู ดวงตาสีดำคู่นั้นลืมตาตื่นขึ้นจริงๆ [แม่มด] กระพริบตาสองสามครั้งเพื่อยืนยันบุคคลตรงหน้า

เอคิดน่า: ....อัลเดบารันเหรอ?

อัล: อ๊ะ อา ใช่แล้วล่ะ อาจารย์ ดันมางีบหลับในที่แบบนี้ซะได้ ไม่สมกับเป็นเธอเลยนะ

ในขณะที่อัลเดบารันพยายามปกปิดความลุกลี้ลุกลน [แม่มด] ก็ค่อยๆ เอนลำตัวขึ้นมา เธอแตะนิ้วไปที่กรามคล้ายกับว่ากำลังพิจารณาสถานการณ์

เอคิดน่า: ――ความฝันสินะ

น้ำเสียงของเธอเปี่ยมล้นไปด้วยความนึกเสียดาย จากนั้น [แม่มด] ก็ใช้นิ้วปาดน้ำตาทิ้งด้วยท่าทางที่ดูเหงาหงอยอย่างน่าประหลาด

.
อัล: ร้องไห้ตอนที่ฝันอยู่ซะงั้น เหมือนเด็กน้อยเลยไม่ใช่เรอะนั่น ――ได้เห็นความฝันแบบไหนมากันล่ะเนี่ย?

พออัลเดบารันยิงคำถามออกไป แทนที่ [แม่มด] จะสาธยายยาวยืดหรือหยอกล้อที่เขาสงสัยเรื่องนั้นเหมือนอย่างทุกที หล่อนกลับนิ่งเงียบจนน่าผิดคาด

บรรยากาศเริ่มชวนอึดอัดขึ้นเรื่อยๆ แต่สุดท้าย [แม่มด] ก็ได้มอบคำตอบที่ไม่ตรงกับคำถาม ซึ่งทำให้อัลเดบารันสับสนจนไปต่อไม่ถูก

เอคิดน่า: ――ตัวเราเนี่ยไม่ต่างจากนายเลย ช่างเป็นเด็กสาวที่ไม่ได้เรื่องเหลือเกิน

อัล: ....

หล่อนตั้งใจจะสื่ออะไร? ทำไมถึงเลี่ยงการตอบคำถามข้อนั้น? ถ้าหากเขาล้วงถามประเด็นนั้นต่อ มันจะเป็นการทำร้ายความรู้สึกของหล่อนไหม?

ตอนนั้นเอง [แม่มด] ก็ทักท้วงขึ้นราวกับสามารถอ่านใจเขาได้ เธอเหน็บว่าอัลไม่มีทางทำร้ายจิตใจแม่มดผู้ชั่วร้ายได้หรอก คิดอะไรเป็นเด็กไปได้

พอเห็นว่าอาจารย์กลับมาเป็นคนเดิม อัลเดบารันก็ถอนหายใจเฮือกใหญ่ในขณะที่ฝั่ง [แม่มด] ทักท้วงว่าอัลไร้ความเคารพต่อตัวเธอทั้งที่เรียกว่า "อาจารย์"

.
[แม่มด] แซวอัลเดบารันที่แอบดูใบหน้าตอนหลับของตนพลางเคาะนิ้วที่โต๊ะเพื่อเสกถ้วยน้ำชาขึ้นมาสองใบสำหรับเขาและตัวเธอเอง

[แม่มด] ถามว่าอัลเดบารันอยากได้ขนมหวานด้วยไหม แต่เขาเลือกปฏิเสธเนื่องจากต่อให้กินอะไรที่นี่ไปก็ไม่ได้ช่วยให้อิ่มท้องตอนกลับออกไปอยู่ดี

เอคิดน่า: พอได้ยินแบบนั้นแล้ว รู้สึกอยากให้กินยิ่งกว่าเดิมอีกนะ

อัล: นังคนนิสัยเสียนี่!

หลังจากที่ตะโกนด่านังแม่มด อัลเดบารันก็นั่งเท้าคางพลางเหลือบมองไปทางหล่อน หยาดน้ำตาหายไปจนไม่เหลือแล้ว กระนั้นเขาก็ยังคาใจไม่เลิก

สิ่งที่เธอพูดก่อนหน้านี้มิใช่คำลวงอย่างแน่นอน กระทั่ง [แม่มด] ผู้เลอโฉมและเฉลียวฉลาดคนนี้ก็ยังมียามที่ร่ำไห้และสาปแช่งตนเองเช่นกัน

แต่ใครกันเล่าที่มอง [แม่มด] ผู้นี้เป็นตัวตนที่ล้มเหลวไม่ได้เรื่อง?

เอคิดน่า: หือ?

อัล: ――ไม่มีอะไรหรอกเฟ้ย ยัยอาจารย์ขี้เซา

ระหว่างที่หยิบถ้วยชามาดื่ม อัลเดบารันก็ตระหนักได้ว่าตนพลาดโอกาสในการถามเรื่องนั้นให้กระจ่างชัดไปแล้ว แถมยังไม่รู้ว่าจะมีโอกาสถามอีกไหม

หากโอกาสรอบหน้ามีอยู่จริง อัลจะอยากได้คำตอบไปเพื่ออะไรกัน?

เพราะว่าเขาแสวงหาความสงสารและความเห็นอกเห็นใจจากอีกฝ่ายอย่างงั้นหรือ?

อัล: ――กระทั่งท้องฟ้าดาวระยิบระยับของปลอมก็ยังคงสวยงามอยู่ดีจริงไหมล่ะ?

หรือที่จริงเขากำลังปรารถนาให้ดวงตาสีดำดุจท้องฟ้ายามราตรีคู่นั้นหันมองมาทางตนอย่างเปล่งประกายราวกับดาวบนฟ้ากันนะ?

อัลเดบารันผู้เป็นตัวตนที่ล้มเหลวไม่ได้เรื่องเช่นเดียวกับ [แม่มด] ไม่รู้คำตอบที่แน่ชัดของคำถามนั้นเช่นกัน

จบบทนำ