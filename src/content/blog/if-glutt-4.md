---
title: 'รูทตะกละพาร์ท 1 : ชื่อของชั้น'
description: "รูทตะกละพาร์ท 1 : ชื่อของชั้น"
date: 2018-07-04
image: "@assets/blog/if-glutt-4.webp"
imageAlt: re zero IF-TSUGIHAGU แปลไทย
categories: [Tsugihagu]
author: admin
tags: [rezerotsugihaguif]
hideToc: true
---
สุบารุ: ――นี่เธอรู้จักชื่อของชั้นไหม?

เด็กสาวนาม "อามิว เซียร์ส" กลั้นหายใจยามได้ยินคำถามนั้น มันควรจะเป็นคำถามธรรมดาสามัญที่ตอบได้โดยไม่ต้องคิดมากแท้ๆ

คำตอบมันก็มีแค่ "รู้กับไม่รู้" เพียงเท่านั้นเอง

อามิว: .....

แต่อามิวกลับไม่สามารถตอบคำถามง่ายๆแบบนั้นได้

.
"ชีวิตคือการเลือกตัดสิน" นั่นคือความจริงที่เด็กสาวอามิวที่พึ่งอายุ 14 ปีได้เรียนรู้ ชีวิตเต็มไปด้วยการตัดสินใจ ตั้งแต่สิ่งเล็กๆสามัญทั่วไปจนไปถึงสิ่งสำคัญที่จะเปลี่ยนแปลงชีวิตได้

และในช่วงอายุ 14 ปีที่ผ่านมา การตอบคำถามนี้ก็คือการตัดสินใจที่หนักหนาที่สุดในชีวิตของอามิว เซียร์ส คำถามทื่อๆที่ฟังดูไม่สำคัญอันนั้นแหละ

สุบารุ: ――นี่เธอรู้จักชื่อของชั้นไหม?

คำถามที่ย้ำมาทำให้ลำคอของอามิวติดขัดด้วยความตึงเครียด

แต่คนถามเองก็ไม่ได้ตั้งใจเช่นนั้น สังเกตได้จากการที่เขาใส่ใจพอจะยอมถามซ้ำ เขาก็แค่ต้องการคำตอบ

.
เพราะฉะนั้นอามิวถึงต้องตัดสินใจว่า "ตอบแบบไหนถึงจะถูก?" รู้หรือไม่รู้? คนถามต้องการคำตอบไหนกันแน่? ควรโกหกไปว่ารู้หรือเปล่า? หรือควรจะบอกไปว่าไม่รู้ดี?

สองตัวเลือกนั้นทำให้หัวใจของอามิวกรีดร้อง

สุบารุ: ――นี่-เธอน่ะ-รู้จักชื่อ-ของชั้นไหม?

คำถามถูกเว้นวรรคเหมือนเขาหมดความอดทน ถ้าหากไม่ยอมตัดสินใจตอบว่า [ใช่] หรือ [ไม่] ไป คนถามก็คงจะไม่ปล่อยให้อามิวเป็นอิสระ แต่ความกลัวก็กัดกินหัวใจของเธอจนเสียงไม่ยอมออกมา

.
ในดวงตาสีดำที่ว่างเปล่าของอีกฝ่ายมีภาพสะท้อนของอามิวที่ซีดเซียวและสั่นกลัวอยู่ ใบหน้าของเธอเสื่อมโทรมหมดสภาพเหมือนแก่ขึ้นหลายสิบปี

แค่ความกดดันจากคำถามอย่างเดียวก็แทบจะทำให้อามิวผู้บอบบางถึงตายได้แล้ว

สุบารุ: ――นี่เธอรู้จักชื่อของชั้นไหม?

แทนที่จะเป็นแรงกดดันที่ทำให้เห็นภาพของความตาย คำถามนั้นกลับมอบควมหวังให้อามิว

.
บางทีมันอาจจะเป็นสัญชาตญาณปกป้องตัวเองบางอย่างที่บอกให้เธอตอบคำถามออกไปเพื่อที่จะได้เป็นอิสระ เด็กสาวที่ปากสั่นเทาถึงได้จ้องกลับไปยังดวงตาสีดำคู่นั้นได้อีกครั้ง

สุบารุ: ――นี่เธอรู้จักชื่อของชั้นไหม?

อามิวใช้กำลังใจทั้งหมดที่มีขยับลิ้นที่สั่นเทาเพื่อพูดออกไป

อามิว: ไม่....ไม่รู้ค่ะ.....

เธอเลือกตอบว่าไม่รู้อย่างตรงไปตรงมาตามหัวใจของเธอ อามิวไม่รู้จักทั้งชื่อและใบหน้าของผู้ถามด้วยซ้ำ

ยังไงเสียเธอก็เป็นเด็กบ้านนอกที่อาศัยอยู่ในชนบทห่างไกลใกล้เขตชายแดน ข่าวใหญ่จากราชอาณาจักรก็ไม่ต่างอะไรจากข่าวลือของที่นี่

.
ดังนั้นไม่ว่าชายตรงหน้าจะเป็นผู้ยิ่งใหญ่มาจากไหน เขาก็เป็นแค่คนแปลกหน้าสำหรับเธอ

สุบารุ: ――งั้นเหรอ

คำสั้นๆนั้นคลุมเครือไปด้วยอารมณ์ล้ำลึกกับความหดหู่ที่อามิวไม่เข้าใจ ถ้าหากชีวิตคือการเลือกตัดสินใจ หลังจากที่อามิวเลือกไปแล้วก็ถึงตาผู้ถามเลือกบ้าง

อามิว: .....

เด็กสาววัย 14 ปีรอคอยการตัดสินใจของผู้ถามอยู่อย่างเดียวดาย ท่ามกลางหมู่บ้านที่มีเธอเหลือรอดอยู่เพียงคนเดียว