---
title: 'บทที่ 7 ตอนที่ 82 "เจตนาของฝ่ายกบฏ"'
description: "เจตนาของฝ่ายกบฏ"
date: 2023-11-28
image: "@assets/blog/wn7-82.webp"
imageAlt: webnovel arc7 chapter82
categories: [Arc 7]
author: admin
hideToc: true
tags: [rezeroarc7]
---
หลังจากที่รอสวาลกับรัมขอความช่วยเหลือจาก "เซรีน่า ดราครอย" ผู้มีเส้นสายกว้างขวางในการช่วยตามหาสุบารุ

สองวันต่อมาเซรีน่าก็เรียกทั้งสองมาคุยที่ห้องทำงานเกี่ยวกับข่าวลือเรื่อง "หญิงสาวผมดำ"

ทันทีที่ได้ยินชื่อ "นัตสึมิ ชวาร์ซ" รอสวาลกับรัมก็ตีความสัญญาณขอความช่วยเหลือลับจากสุบารุออกทันที

ทว่า ในขณะเดียวกัน รัมก็หัวเสียเป็นอย่างมาก เนื่องจากว่าสุบารุเผยแพร่ชื่อเสียงของตนในฐานะ "ฝ่ายกบฏ"

เซรีน่าเป็นขุนนางชนชั้นสูงของวอลลาเคีย พอเธอได้รู้ว่าบุคคลที่พวกรอสวาลตามหาอยู่เป็นกบฏต่อประเทศตนเอง มันย่อมไม่แปลกถ้าหากเธอจะปฏิเสธการช่วยตามหา

รัมจึงเตรียมใจไว้พร้อมเผื่อกรณีเลวร้ายสุดที่เซรีน่าเรียกทหารยามนอกห้องเข้ามากำจัดผู้คบค้ากับกบฏอย่างพวกตนทิ้ง

รัม: ถ้าเป็นแบบนั้น จะฉีกท่านเซรีน่าให้เละเป็นชิ้นๆ เลยค่ะ

เซรีน่า: โฮ่ น่าขนลุก ฉันละชอบจริงๆ คนที่พูดจริงทำจริงไม่ได้แค่ขู่เนี่ย รอสวาล ภรรยาของนา....

รอสวาล: ไม่ใช่ภรรยา แค่คนรับใช้..... ขอเลิกคุยประเด็นนี้เถอะนะ ถ้าเป็นไปได้ก็อยากพยายามที่จะรักษาความสัมพันธ์ของเราสามคนไว้ไม่ให้แปรเปลี่ยนล่าน้า~

.
เซรีน่า ดราครอยมี "หน่วยรบมังกรบิน" สุดแกร่งอันเลื่องชื่อที่สามารถเผากองทัพกบฏให้แตกพ่ายได้ในพริบตา ด้วยเหตุนี้รัมจึงรีบชูไม้คทาขึ้นขู่เซรีน่าไว้ก่อน

ผู้ใดที่ควบคุมน่านฟ้า ผู้นั้นย่อมชนะศึกสงคราม รอสวาลที่ใช้เวทมนตร์บินได้เช่นกันเข้าใจจุดได้เปรียบข้อนั้นเป็นอย่างดี

เซรีน่า: ไม่น่าเชื่อว่าพวกนายจะอยู่ฝ่ายกบฏ เพราะงั้นถึงได้ไม่อยากให้ฉันเคลื่อนทัพสินะ แต่ถึงยืนจ้องหน้ากันอย่างนี้ไปก็ไม่ได้อะไร เอาอะไรมามั่นใจว่าทางนี้จะยอมทำตาม?

รัม: ท่านเซรีน่า มีครอบครัวอยู่หรือเปล่าล่ะ?

เซรีน่า: ตามหาญาติพี่น้องไปก็เปล่าประโยชน์ ตั้งแต่ที่ถูกรอสวาลทิ้งไป ฉันก็หาคู่ครองดีๆ ไม่ได้อีกเลย

รัม: ท่านรอสวาล...?

รอสวาล: อย่าไปใส่ใจกับคำพูดหยอกเล่น เดิมที ความสัมพันธ์ระหว่างขุนนางของราชอาณาจักรกับจักรวรรดิมันก็เป็นไปไม่ได้อยู่แล้วล่าน้า~ เซรีน่า นี่ไม่ใช่เวลามาพูดเล่นพล่อยๆ นะ

.
รัมใจร้อนรนเนื่องจากว่าตอนนี้เธอไม่สามารถระบุตำแหน่งของสุบารุและเรมได้ เธอจึงกลัวว่าหน่วยรบมังกรบินของเซรีน่าอาจทำอันตรายต่อน้องสาว

รอสวาลพยายามเจรจากับเซรีน่าเพื่อหาทางไกล่เกลี่ยผลลัพธ์แบบที่วินวินทั้งสองฝ่าย

รอสวาล: ทำไมเธอไม่มาเข้าฝ่ายกบฏกับพวกฉันดูล่ะ?

เซรีน่า: หา?

รอสวาล: เท่านี้ความขัดแย้งของเราก็จะยุติลง พอเรามีจุดหมายร่วมกันแล้ว รัมก็จะได้เลิกชี้ไม้คทาใส่เธอไง ลงตัวทั้งสองฝ่าย

เซรีน่า: ลงตัวตรงไหนกัน คำเชิญชวนของนายมีแต่จะนำไปสู่สงครามกลางเมือง อาณาเขตของข้าน่ะไม่มีปัญหาอะไรกับองค์จักรพรรดิ จะยอมเสี่ยงหาเรื่องไปเพื่ออะไร――

รอสวาล: ――"ไม่มีปัญหาอะไรกับองค์จักรพรรดิ" เป็นงั้นแน่เหรอ?

ในฐานะขุนนางชนชั้นสูง เซรีน่าย่อมเป็นผู้เชี่ยวชาญด้านการปิดบังข้อมูลระหว่างการเจรจา แต่รอสวาลก็นึกถึงคำพูดที่เคยตอกหน้าเขาในอดีตและจ้องตาเซรีน่ากลับ

[เอมิเลีย: เวลาที่พูดกับคนอื่นน่ะ หัดมองหน้าเขาบ้างสิ!]

สองวันที่ผ่านมา รอสวาลไม่ได้อยู่เฉยๆ เขาสืบเสาะจนได้ทราบข้อมูลเกี่ยวกับสถานการณ์ในอาณาเขตดราครอยมา

รอสวาล: ――เมื่อสองปีก่อนได้ยินว่ามีการพยายามลอบปลงพระชนม์ และมีข่าวลือว่า [เก้าแม่ทัพเทวะ] คือตัวการเบื้องหลังอยู่สักพักใหญ่เลย

เซรีน่า: .....

รอสวาล: เห็นว่า [เก้าแม่ทัพเทวะ] คนที่ก่อเหตุและเสียชีวิตไปน่ะเป็นนักขี่มังกรบิน.... แถมยังเป็นบริวารของเธออีกต่างหาก เขาชื่อว่า....

เซรีน่า: ――บัลรอย เทเมกริฟ

.
น้ำเสียงขี้เล่นไม่เกรงกลัวต่อสถานการณ์ก่อนหน้านี้หายไปหมด ยามที่เอ่ยชื่อนั้นขึ้นมา เซรีน่าก็เปลี่ยนท่าทีไปสงบนิ่งเหมือนทะเลสาบที่ไร้สายลม

พอเห็นเช่นนั้น รอสวาลก็สั่งให้รัมลดไม้คทาลง เซรีน่ามองออกไปนอกหน้าต่างและรำพึงว่ากระทั่งท้องนภาของประเทศนี้ก็ไร้ซึ่งอิสระ เพราะทุกสิ่งทุกอย่างล้วนแต่เป็นขององค์จักรพรรดิ

หลังจากที่บัลรอยก่อกบฏเมื่อสองปีก่อน ชื่อเสียงของเซรีน่าและหน่วยรบมังกรบินของเธอที่เป็นผู้สนับสนุนบัลรอยก็ถดถอยลง

มิหนำซ้ำคนที่มาแทนที่บัลรอยยังเป็น [แม่ทัพมังกรบิน] มาเดลิน เอสชาร์ต เด็กสาวเผ่ามนุษย์มังกรผู้สามารถควบคุมฝูงมังกรบินได้โดยที่ไม่ต้องฝึกฝนนักขี่ให้ลำบาก

จริงอยู่ที่การมีนักขี่จะช่วยควบคุมมังกรบินอย่างมีกลยุทธ์ให้เหนือกว่ามังกรบินตัวเปล่าๆ ได้ แต่ฝูงมังกรบินใต้อาณัติของมาเดลินก็เหนือกว่าด้านจำนวนมากๆ จนชนะขาดอยู่ดี

ด้วยเหตุนี้ หน่วยรบมังกรบินของเซรีน่าจึงถูกทางจักรวรรดิด้อยค่าลงเป็นอย่างมาก

.
บัลรอย อดีตบริวารคนสนิทของเธอชี้อาวุธเข้าใส่จักรพรรดิวินเซนต์ จนเธอถูกตราหน้า ถูกด้อยค่า กระนั้นเซรีน่าก็ยังฉีกรอยยิ้มดุดันที่รอสวาลเคยเห็นในครั้งอดีตออกมา

เซรีน่า: ――ถึงงั้นก็เหอะ ไม่ได้ตั้งใจก็เรื่องวุ่นวายตอนที่พวกนายอยู่ที่นี่หรอก

รอสวาล: ――งั้นเองรึ เซรีน่า นี่เธอ....

เขาไม่จำเป็นต้องเชิญชวนเธอเข้าฝ่ายกบฏเลยด้วยซ้ำ เพราะเดิมทีเซรีน่าก็รู้จุดยืนของตัวเธอดีอยู่แล้ว

ข่าวลือเรื่องนัตสึมิ ชวาร์ซ ผู้นำทัพกบฏคือประกายไฟที่สะกดให้เซรีน่าเลือกฝั่งอย่างเป็นทางการ และไฟแห่งการกบฏนี้จะลุกลามไม่หยุดจนกว่าจะไปถึงนครหลวงลูปุกาน่า

รอสวาล: ――นี่คิดจะทำให้ทั้งจักรวรรดิลุกไหม้หรือไงกันนะ สุบารุคุง?

รอสวาลมีพันธสัญญาระหว่างเขากับสุบารุว่าสุบารุจะต้องช่วยเหลือพวกพ้องให้ได้ทุกคน ต้องไม่ปล่อยให้ใครตายในเส้นทางของคนเขลานี้

แต่ถึงจะไม่มีสัญญาดังกล่าว นัตสึกิ สุบารุก็คงจะฝืนโชคชะตาและตะเกียกตะกายแขนของเขาเพื่อช่วยเหลือทุกคนที่พบพานอยู่ดี

ในเมื่อทั้งสองฝั่งมีเป้าหมายเดียวกันแล้ว เซรีน่าจึงเปิดขวดเหล้าแล้วชวนรัมดื่มกระชับมิตร

รัมยังคงเป็นห่วงน้องสาวและอยากเจอเรมให้เร็วที่สุด แต่รอสวาลก็ปลอบใจเธอให้รอดูสถานการณ์ลุกลามอย่างที่เซรีน่าว่าไปก่อน

――ไม่กี่วันต่อมา "หัตถ์แห่งเปลวเพลิง" ก็เกิดขึ้นจริงอย่างที่เซรีน่าคาดการณ์ไว้

ผู้คนพากันเข้าร่วมอุดมการณ์ของกองกบฏที่นำทัพโดยบุตรนอกสมรสของจักรพรรดิวินเซนต์ วอลลาเคีย

หนึ่งในนั้นก็คือขุนนางชนชั้นสูงเซรีน่า ดราครอย ซึ่งมีหนุ่มประหลาดรูปหล่อและบริวารผู้งดงามติดตามมาด้วย

.
จบตอน