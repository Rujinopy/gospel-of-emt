---
title: 'บทที่ 9 ตอนที่ 4 "คนโง่เง่าเต่าตุ่น"'
description: "คนโง่เง่าเต่าตุ่น"
date: 2024-08-04
image: "@assets/blog/wn9-4.webp"
imageAlt: webnovel arc9 chapter4
categories: [Arc 9]
author: admin
tags: [rezeroarc9]
hideToc: true
---

เอมิเลียบังเอิญเจอเข้ากับ "มาเดลิน เอสชาร์ต" ระหว่างที่กำลังเดินเตร็ดเตร่อยู่ในป้อมปราการของเมืองการ์คลา

มาเดลินทำหน้าเหยเกทันทีที่เห็นเอมิเลีย เพราะก่อนหน้านี้ทั้งสองคนสู้กันทุกครั้งที่เจอหน้า เพราะงั้นนี่จึงถือเป็นครั้งแรกที่สองสาวได้คุยกันแบบปกติ

เอมิเลีย: แสดงว่าฉันคงไม่จำเป็นต้องแช่เย็นมาเดลินจนแข็งโป๊กอีกแล้วล่ะเนอะ

มาเดลิน: ――! กะแล้วเชียว เรื่องนั้นเป็นฝีมือของหล่อนเองงั้นเหรอยะ! ร่างกายขยับไม่ได้เลย มันหนาว...หนาวเหน็บจนแทบจะทนไม่ไหว ....เหลือเชื่อจริงๆ เลยย่ะ หล่อนเนี่ย!

เอมิเลีย: อึก ขอโทษด้วยนะ ที่จริงก็กะว่าจะละลายให้เรียบร้อยทีหลังอยู่หรอก แต่มาเดลินดันหนีไปกับเมโซเรย์อาก่อน....

มาเดลิน: อย่ามาโบ้ยความผิดให้มกรผู้นี้สิยะ ยัยมนุษย์!

เอมิเลียได้ยินว่ามาเดลินไปเข้าฝั่งพวกผีดิบอยู่ช่วงหนึ่ง แต่การ์ฟีลผู้เป็นน้องชายที่น่าภาคภูมิใจก็ได้เล่าให้ฟังแล้วว่าสุดท้ายมาเดลินย้ายฝั่งกลับมาช่วยจักรวรรดิ

ปัจจุบันเมโซเรย์อาไม่ได้อยู่ด้วยแล้ว (ไม่บอกว่าไปไหน) แต่มาเดลินก็ยังคงตัดสินใจเป็นเก้าแม่ทัพเทวะเพื่อปกป้องจักรวรรดิต่อไป

เอมิเลียคาดว่าเมโซเรย์อาคงสำคัญต่อมาเดลินพอๆ กับที่พัคสำคัญต่อตัวเธอ การแยกจากกันจึงไม่น่าใช่เรื่องที่ทำใจได้ง่ายแน่ๆ

มาเดลินบ่นว่าพวกมนุษย์นี่คุยด้วยแล้วปวดหัวตลอด โดยเฉพาะเอมิเลีย ซึ่งฝั่งเอมิเลียเข้าใจผิดว่าคงเป็นเพราะทุกคนกลัวตัวเธอที่เป็นฮาล์ฟเอลฟ์และเกรงใจต่อสถานะผู้ท้าชิงบัลลังก์กษัตริย์

ในเมื่อตัวเอมิเลียเองมิอาจแก้ไขสถานะและรูปลักษณ์ภายนอกได้ เธอจึงตัดสินใจฝึกยิ้มแย้มเข้าไว้ให้ผู้คนรอบข้างผ่อนคลายลงบ้าง

.
มาเดลินตัดสินใจรักษาตำแหน่ง "เก้าแม่ทัพเทวะ" เอาไว้ต่อไป เพื่อความมั่นคงของประเทศที่ "บัลรอย เทเมกริฟ" ชายที่เธอรักได้สละชีพเพื่อปกป้องเอาไว้

เอมิเลีย: เสียดายม้ากมากเลยล่ะที่ไม่มีได้โอกาสได้ขอบคุณเขาน่ะ

มาเดลิน: ไม่ต้องสะเออะมาหมายตาคู่ครองของมกรผู้นี้เลยย่ะ

เอมิเลีย: ....หมายตา?

มาเดลิน: ต่อให้ไม่ได้รับคำขอบคุณ คู่ครองของมกรผู้นี้ก็จะทำหน้าที่ของเขาให้สำเร็จอยู่ดี กระทั่งจนถึงท้ายที่สุด ก็ยังไม่ปล่อยให้มกรผู้นี้ได้ติดตามไปกับเขาด้วยดังที่ใจปรารถนาเลย

เอมิเลียเข้าใจความรู้สึกนั้นเป็นอย่างดี เพราะว่าบางทีสุบารุก็ตัดสินใจบางเรื่องโดยไม่ปรึกษาเธอก่อนเช่นกัน แต่ไม่ใช่ว่าเขาไม่เชื่อใจเอมิเลียหรอก

สุบารุและบัลรอยต่างทำไปเพราะความเป็นห่วงล้วนๆ เอมิเลียกับมาเดลินเลยทำใจให้โกรธพวกเขาได้ยากไม่ต่างกัน เอมิเลียจึงตั้งคำจำกัดความให้สองหนุ่มว่า "เด็กขี้โกง"

ทว่า ถึงความรู้สึกที่เอมิเลียกับมาเดลินมีต่อสองหนุ่มขี้โกงจะคล้ายกัน แต่ปณิธานของมาเดลินมันต่างจากเอมิเลียอย่างชัดเจน

เอมิเลีย: ――ฉันน่ะ ไม่อาจอยู่ต่อในประเทศที่พริสซิลล่าอุตส่าห์ปกป้องเอาไว้ได้

.
แม้จะผ่านไปแล้วหลายวัน เอมิเลียก็ยังคงทำใจต่อการจากไปของ [สหาย] อย่างพริสซิลล่าไม่ได้

ว่ากันตามตรงคือพริสซิลล่าจากไปก่อนที่เอมิเลียจะสามารถเรียกเธอว่า "สหาย" ได้เต็มปาก การสนทนาครั้งสุดท้ายระหว่างพริสซิลล่า ตัวเธอ และอนาสตาเซียยังคงติดอยู่ในหัวเอมิเลียอยู่เลย

ในขณะที่กำลังเฝ้าฝันถึงอนาคตที่ไม่มีวันเป็นจริง จู่ๆ มาเดลินก็ดึงแขนเอมิเลียให้หัวของเธอก้มลงมาซบอยู่ที่ไหล่ของเจ้าตัว

เอมิเลีย: เอ๊ะ.... เอ่อ มาเดลิน? กะทันหันแบบนั้นก็ตกใจหมดสิ....

มาเดลิน: อย่าร้องไห้สิยะ

เอมิเลียพึ่งสังเกตเห็นว่าน้ำตาตนเองกำลังไหลอาบหัวไหล่ของมาเดลินอยู่ เด็กสาวมนุษย์มกรร่างเล็กกำลังช่วยปลอบเอมิเลียที่ตัวสูงกว่าอยู่นั่นเอง

เอมิเลีย: เคยนึกว่า...เราจะเป็นเพื่อนกันได้...

มาเดลิน: ....

เอมิเลีย: อุตส่าห์สนิทกับคุณอนาสตาเซียได้.... เฟลท์จังกับคุณครูชก็ด้วยที่สามารถพูดคุยกันได้อย่างที่ควร นึกว่ามีแค่พริสซิลล่าที่ดื้อด้านเหนือใคร.... ทั้งที่อุตส่าห์พูดคุยกับพริสซิลล่าคนนั้นได้แล้ว และตั้งใจว่าจะคุยกันอีกเยอะๆ จากนี้ไป.... นึกว่าจะชอบพริสซิลล่าได้แล้ว ทั้งที่อยากที่จะชอบเธอแท้ๆ

คำพูดทยอยพรั่งพรูออกมาพร้อมกับน้ำตา ถึงผิวเผยเธอจะดูใจร้าย แต่เอมิเลียอุตส่าห์เข้าใจเนื้อแท้แล้วว่าที่จริงพริสซิลล่าใจดีขนาดไหน

เอมิเลียเสียใจอย่างสุดซึ้งที่ไม่มีโอกาสได้ทำความรู้จักกับนิสัยหลายๆ ด้านของพริสซิลล่ามากไปกว่านี้

มาเดลิน: มกรผู้นี้ ――มกรผู้นี้จะปกป้องให้เอง

เอมิเลีย: เอ๋?

มาเดลิน: จักรวรรดิคือประเทศที่บัลรอยยอมปกป้อง มกรผู้นี้จึงมีเหตุผลให้ปกป้องสถานที่แห่งนี้ย่ะ ――เหตุผลที่เธอร้องไห้เอง ก็คงเป็นเพราะว่าอยากที่จะอยู่และตายเพื่อประเทศนี้เหมือนกัน เช่นนั้นแล้ว ....มกรผู้นี้จะช่วยปกป้องให้อีกแรงเองย่ะ มกรผู้นี้ทำเรื่องพรรค์นั้นไม่ยากอยู่แล้ว ไม่เหมือนกับมนุษย์หรอกย่ะ

มาเดลินเอ่ยเช่นนั้นพลางลูบหัวเอมิเลียไปด้วย เธอไม่รู้ว่าอีกฝ่ายทำหน้าตาแบบไหนอยู่ แต่เรื่องบางเรื่องก็พูดออกมาได้ยามที่มิได้เห็นสีหน้าของกันและกันเท่านั้น

.
เอมิเลียขอบคุณมาเดลิน ซึ่งอีกฝ่ายก็เดาะลิ้นไม่พอใจเพื่อกลบเกลื่อนความเขินอาย ตอนนั้นเองที่เอมิเลียเหลือบไปเห็น "ชูลท์" อยู่อีกฟากของทางเดินพอดี

เอมิเลีย: ――อ๊ะ! ดูนั่นสิ มาเดลิน!

มาเดลิน: อุหวา!?

เอมิเลียจึงคว้าเขาของมาเดลินไว้แล้วบิดศีรษะให้เด็กสาวมนุษย์มกรได้เห็นพ่อบ้านตัวน้อยซึ่งเป็นผู้ติดตามของพริสซิลล่าเช่นเดียวกัน

ความตายของพริสซิลล่ากระทบเอมิเลียค่อนข้างหนักแล้ว แต่มันคงเทียบไม่ได้เลยกับความเจ็บปวดที่คนใกล้ชิดของพริสซิลล่าต้องเผชิญ

เอมิเลียตัดสินใจรีบออกวิ่งไปดูอาการของชูลท์โดยที่มาเดลินรีบวิ่งตามหลังมาด้วย ผมเพ้าและการแต่งตัวของพ่อบ้านน้อยยังคงเรียบร้อยดีอยู่

แต่ดวงตาของเขาแดงก่ำ สีหน้าก็ซีดเซียว ดูท่าทางเหนื่อยล้าอย่างชัดเจน กระนั้น อย่างน้อยชูลท์ก็ยังทำใจได้มากพอที่จะไม่หมกตัวอยู่ในห้องพักเฉยๆ

เอมิเลียไม่แน่ใจว่าเธอควรปลอบประโลมหรือพูดให้กำลังใจชูลท์ดี แต่ฝั่งชูลท์กลับเป็นฝ่ายที่ชิงออกตัวก่อนว่าเอมิเลียไม่จำเป็นต้องขอโทษเขาหรอก

เนื่องจากว่าเอมิเลียได้รักษาสัญญาที่ว่าจะพาพริสซิลล่ากลับมาพบตัวเขาไว้แล้ว เอมิเลียอยากที่จะปฏิเสธเรื่องนั้น แต่มันจะทำให้ความรู้สึกของชูลท์และพริสซิลล่าต้องสูญเปล่า

.
เอมิเลียพึ่งสังเกตเห็นว่า "อูคาคาตะ" เดินติดตามมาเป็นเพื่อนชูลท์ด้วยเช่นกัน แทนที่จะไปอยู่รวมกลุ่มกับเผ่าชูดราคคนอื่น

อูตาคาตะ: มี(มิเซลด้า)กับทา(ทาริตต้า)ยุ่งอยู่ ซู(สุบารุ)กับอา(อัลเดบารัน)ก็อาการหนัก เหลือแค่อูที่อยู่เป็นเพื่อนชู(ชูลท์)ได้

เอมิเลียกับอูตาคาตะชนหมัดกัน อูตาคาตะชมว่าชูลท์ขยันทำงานแบบนี้ ดวงจิตของพู(พริสซิลล่า)จะต้องหมดห่วงอย่างแน่นอน

ตามความเชื่อของชนเผ่าชูดราค ทุกชีวิตย่อมมีการเวียนว่ายตายเกิด มันเป็นแนวคิดที่คล้ายกับการที่ดวงจิตถูกส่งไปชำระล้างที่โอโด ลากูน่า

แถมยังมีใครบางคนสกัดความทรงจำของแต่ละดวงจิตออกมาบันทึกลงใน [หนังสือแห่งผู้วายชนม์] อีกต่างหาก

ชูลท์ประกาศกร้าวขึ้นว่าพริสซิลล่านั้นรักในสิ่งที่สวยงาม ดังนั้นตัวเขาจะมัวแต่เศร้าซึมไม่ได้เด็ดขาด เพราะจะกลายเป็นการทำให้พริสซิลล่าเสื่อมเสียชื่อเสียง

เอมิเลียเห็นภาพลวงตาของประกายแสงที่ลอยละล่องลงมาหาชูลท์ ราวกับเป็นสัญญาณบ่งชี้ว่าหนุ่มน้อยได้ตัดสินใจเส้นทางชีวิตของเขาอย่างแน่วแน่แล้ว ณ วินาทีนี้

หลังจากนี้ไป ชูลท์คงต้องเผชิญกับความยากลำบากอีกมากมาย แต่หนุ่มน้อยผู้มีเปลวเพลิงลุกโชนในหัวใจจะไม่เกรงกลัวต่ออุปสรรคใดๆ อีกต่อไปแล้ว

เอมิเลีย: ฉันน่ะ จากนี้ไปก็จะคอยเป็นกำลังให้ชูลท์คุงอยู่เสมอเลยนะ จะช่วยเป็นกำลังให้อย่างแน่นอน

ชูลท์: ....ขอบพระคุณมากเลยขอรับกระผม ท่านเอมิลี่

การให้สัญญาปากเปล่าตามใจชอบแบบนั้นอาจทำให้ออตโต้กับรอสวาลไม่พอใจได้ แต่เอมิเลียก็พึงพอใจต่อการตัดสินใจครั้งนี้

.
เอมิเลียกังวลว่าอาณาเขตตระกูลบาริเอลจะเป็นอย่างไรต่อไปเมื่อขาดผู้ดูแล แต่ปัญหานั้นคงจะเป็นเรื่องต้องแก้ไขกันหลังจากที่กลับไปยังลูกุนิก้าแล้ว

เอมิเลียตัดสินใจว่าหลังจากนี้เธอจะไปอยู่เคียงข้างสุบารุกับเรมที่น่าจะเจ็บปวดอย่างหนักจากการตายของพริสซิลล่า แต่เธอถามชูลท์ให้แน่ใจก่อนว่าสมาชิกฝ่ายพริสซิลล่าคนอื่นเป็นอย่างไรกันบ้าง

ชูลท์: เอ่อคือว่า.... ท่านอัลเขายังเอาแต่เก็บตัวอยู่แต่ในห้องอยู่เลยขอรับ ส่วนท่านไฮน์เคล ตอนนี้กำลังจะเอาน้ำไปให้....

ในมือของอูตาคาตะมีขวดน้ำที่ว่างเปล่าอยู่ นั่นแปลว่าทั้งสองอยู่ระหว่างการไปตักน้ำให้ไฮน์เคลก่อนที่เอมิเลียจะเข้ามาทักแล้วชวนคุยเสียยืดยาด

ตอนนั้นเองที่เอมิเลียได้ยินเสียงใครบางคนร้องเหมือนประหลาดใจ ก่อนที่จะหันไปเจอ "ไฮน์เคล แอสเทรอา" ที่ยอมออกมาจากห้องเองอย่างเหนือความคาดหมาย

ไฮน์เคลอยู่ในสภาพขอบตาดำเหมือนคนนอนไม่พอ เขาเมินเฉยต่อคำทักทายจากชูลท์ แถมยังจดจ้องมายังเอมิเลียด้วยสายตาที่น่าฉงนใจ

ไฮน์เคล: ทะ...ท่านเอมิเลีย!

เอมิเลีย: นี่ สีหน้าไม่ค่อยจะสู้ดีเลยนะคะ ดื่มน้ำแล้วไปพักผ่อนอย่างที่ชูลท์คุงบอกก่อนดีกว่าไหม แล้วถ้าเกิดว่ายังไม่ได้ทานอะไรเลยล่ะก็ เดี๋ยวจะไปหามาให้นะ....

ไฮน์เคล: ไม่เลย ไม่เลย เรื่องพรรค์นั้นน่ะจะยังไงก็ช่าง ....ไม่สิ มันไม่สำคัญหรอกครับ ที่สำคัญกว่านั้น ท่านเอมิเลีย รบกวนช่วยฟังกันหน่อยเถอะ!

.
ไฮน์เคลคว้ามือของเอมิเลียไว้ก่อนที่เธอจะทันได้แตะไหล่เพื่อปลอบใจเขา แถมยังกุมแน่นเหมือนคนที่กำลังจนมุม

ไฮน์เคล: ให้โอกาสชั้น.... ให้โอกาสกระผมได้รับใช้ท่านเอมิเลียหน่อยได้ไหมครับ ขอยืนยันเลย! ขอยืนยันเลยว่าจะมีส่วนช่วยต่อการคัดสรรกษัตริย์แน่นอนครับ

เอมิเลีย: ทะ...ทำไมถึงได้พูดแบบนั้นล่ะ? บอกซะกะทันหันแบบนี้.... คุณน่ะ เป็นผู้ติดตามของพริสซิลล่าไม่ใช่เหรอ?

ไฮน์เคล: มีประโยชน์แน่นอน! กระผมจะเป็นไม้กันหมาให้เองครับ! เพื่อที่จะคว้าชัยในการคัดสรรกษัตริย์ มันมีคู่ต่อสู้ที่จำเป็นต้องบีบให้ยอมวางมืออยู่จริงไหม ตราบใดที่ยังมีหมอนั่นอยู่ ก็ไม่มีใครชนะศึกนี้ได้ แต่ถ้าหากมีกระผมอยู่ด้วยล่ะก็ ไรน์ฮาร์ดไม่กล้าลงมือหรอก――

การโน้มน้าวของไฮน์เคลที่กระวนกระวายสุดขีดทำให้เอมิเลียอึ้งจนพูดไม่ออก เขาพยายามโฆษณาข้อดีตัวเองอย่างหนักจนน่าสมเพช

เอมิเลียเคลือบแคลงใจไว้ก่อนว่าสภาพในปัจจุบันของไฮน์เคลอาจจะเป็นวิธีการทำใจต่อการจากไปของพริสซิลล่าในแบบฉบับของเขาก็ได้

เอมิเลีย: ฉันยังทำใจไม่ค่อยได้....

ไฮน์เคล: เข้าใจครับ แต่พูดจริงนะ! ไม่มีทางเอาชนะไรน์ฮาร์ดได้หรอก หากขาดกระผมไปล่ะก็นะ เพราะงั้นแหละ ท่านหญิงพริสซิลล่าถึงได้รับตัวกระผมไว้ ใช่แล้ว รับรองได้เลยว่าท่านหญิงพริสซิลล่าต้องคิดแบบนั้น ท่านเอมิเลีย! เรามาเติมเต็มเรื่องน่าเสียใจของท่านหญิงพริสซิลล่าด้วยกันเถอะ!

ถ้าหากว่าคำพูดของไฮน์เคลมีความอาลัยอาวรณ์ต่อพริสซิลล่าหลงเหลืออยู่บ้าง เอมิเลียก็คงจะยอมรับฟังเขา แต่อีกฝ่ายดันเมินเฉยกระทั่งสีหน้าเศร้าโศกของชูลท์

เอมิเลีย: พอแค่นั้น――

มาเดลิน: หุบปากไปย่ะ

ตอนนั้นเองที่กำปั้นของมาเดลินต่อยเสยคางไฮน์เคลจนปลิว ร่างของชายผมแดงหล่นกระแทกพื้นและสลบเหมือดคาที่

.
มาเดลินเองก็ไม่พอใจต่อทัศนคติของไฮน์เคลเช่นกัน กำปั้นของเธอรุนแรงถึงขนาดที่หากอีกฝ่ายเป็นคนทั่วไปก็คงคอขาดกระเด็นไปแล้ว

ชูลท์รีบเข้าไปดูอาการของไฮน์เคลด้วยความเป็นห่วง แต่มาเดลินรีบดักคอก่อนว่าหมอนี่ถึกทนผิดมนุษย์อยู่แล้ว ตอนที่เธอตั้งใจจะฆ่ายังฆ่าเขาไม่ตายเลย

มาเดลินชี้แจงว่าเธอปฏิญาณที่จะปกป้องจักรวรรดิเท่านั้นและกำชับให้ลากเจ้ามนุษย์นิสัยเสียไปให้พ้นหน้าเธอ เพราะจะไม่มีการเตือนซ้ำสองอีก

เอมิเลียร่ายเวทฟื้นฟูเพื่อปฐมพยาบาลไฮน์เคลไว้ก่อนที่จะพาตัวเขาไปยังห้องรักษา ชูลท์บอกเอมิเลียว่าที่จริงไฮน์เคลก็เศร้าต่อการตายของพริสซิลล่าเหมือนกัน

แถมทั้งสองยังมีสัญญาระหว่างกันซึ่งยังไม่เสร็จสมบูรณ์ ไฮน์เคลจึงได้ตกอยู่ในสภาพร้อนรนและเข้าตาจนเช่นนั้น

เอมิเลียปลอบใจชูลท์ว่าเธอไม่ได้ติดใจอะไร อูตาคาตะที่อยู่ข้างๆ ชมเชยเธอ คำพูดนั้นทำให้เอมิเลียระลึกได้ว่าตัวเธอสามารถช่วยปลอบประโลมเหล่าผู้เศร้าโศกได้เช่นกัน

เอมิเลีย: ――พริสซิลล่า คนโง่เง่าเต่าตุ่น

ความรู้สึกเหงาหงอยที่กัดกินอยู่ภายในใจทำให้เอมิเลียอดไม่ได้ที่กล่าวตำหนิเพื่อนนิสัยเสียของเธอซึ่งไม่ได้อยู่ ณ ที่แห่งนั้นอีกต่อไปแล้ว

.
จบตอน