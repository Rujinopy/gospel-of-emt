---
title: 'บทที่ 8 ตอนที่ 13 "บาดแผลของแต่ละคน"'
description: "บาดแผลของแต่ละคน"
date: 2024-03-12
image: "@assets/blog/wn8-13.webp"
imageAlt: webnovel arc8 chapter13
categories: [Arc 8]
author: admin
hideToc: true
tags: [rezeroarc8]
---

เอมิเลียและเบียทริซตามมาสมทบกับเรมที่ตู้โดยสารซึ่งมีห้องพักของสุบารุอยู่ ตามความรู้สึกของเรม สองคนนี้มีความเกี่ยวพันกับสุบารุอย่างลึกซึ้งเป็นพิเศษ

สามสาวเฝ้ารอดูผลลัพธ์ของการเผชิญหน้าระหว่างสุบารุกับวินเซนต์ แม้จะสังหรณ์ไม่ดีเพราะสองหนุ่มเข้ากันไม่ได้ดุจน้ำกับน้ำมัน

เรมรู้สึกอุ่นใจที่พวกเอมิเลียไม่ได้มีกลิ่นประหลาดที่น่าหวาดระแวงแบบสุบารุ เลยรู้สึกวางใจและเชื่อมั่นว่าพวกเธอเป็นคนดีได้อย่างรวดเร็ว

เรม: ....ดูเหมือนว่าจู่ๆ กลิ่นของเขาคนนั้นจะหายไปนะคะเนี่ย

มีเดียม: หือออ? เรมจัง เอมิลี่จัง แล้วก็เบียทริซจังนี่นา!

ระหว่างที่กำลังตั้งข้อสังเกตเรื่องกลิ่นของสุบารุ มีเดียมที่ร่างกายกลับมาเป็นสาวผู้ใหญ่ดังเดิมก็ตามมาสมทบ
เธอเป็นห่วงว่าสุบารุกับวินเซนต์จะตีกันเลยมาเตรียมห้ามมวย

เรมไม่คิดว่าวินเซนต์จะเป็นประเภทที่ลดตัวไปต่อยตีระหว่างถกเถียง แต่เอมิเลียกับเบียทริซเห็นพ้องกับมีเดียมว่าสุบารุอาจเป็นฝ่ายที่ลงไม้ลงมือก่อนได้ และตอนนั้นเองประตูห้องพักก็เปิดออก

สุบารุ: ――ฟังนะ เราต้องแอบย่องไปหาการ์ฟีลก่อน ถ้าเป็นหมอนั่นจะต้องเข้าใจสถานการณ์ที่หลีกเลี่ยงไม่ได้ของพวกเราแน่นอน

วินเซนต์: เรื่องอื้อฉาวว่าอัศวินแห่งราชอาณาจักรลงไม้ลงมือกับจักรพรรดิแห่งจักรวรรดิงั้นหรือ?

สุบารุ: ขอบอกเลย ถ้าเกิดต้องขึ้นโรงขึ้นศาลล่ะก็ ชั้นจะปากโป้งเรื่องของนายแน่!

วินเซนต์กับสุบารุที่เนื้อตัวท่วมไปด้วยเลือดไม่ได้คาดฝันว่าจะมีสี่สาวดักรออยู่หน้าห้องพัก พวกเขาจึงหมดหนทางที่จะปิดบังเรื่องที่วิวาทกัน

เรม: นี่หรือว่า...

มีเดียม: ทั้งสองคนทะเลาะกันหนักกว่าที่คิดไว้อีกนะเนี่ย!?

เอมิเลีย: ยะ...แย่แล้ว! เบียทริซ! รีบใช้เวทมนตร์รักษาเร็ว!

เบียทริซ: เห็นไหมล่ะยะ! รู้งี้เบ็ตตี้อยู่ด้วยแต่แรกก็ดีหรอกย่ะ!

สุบารุ: เอ่อคือว่า รู้เลยว่าต้องโกรธกันแน่ๆ เพราะงั้นขอบอกไว้เลยว่า....คืนดีกันเรียบร้อยแล้ว

.
หลังได้รับการรักษาแผลโดนมีดบาดที่ฝ่ามือ มีเดียมก็ตำหนิสองหนุ่มที่ทะเลาะวิวาทกันจนห้องพักเละเทะหมด

แถมมีเดียมยังกล้ากระทั่งเขกกะโหลกสั่งสอนวินเซนต์ไปที เรมขออนุญาตเขกกะโหลกด้วยคน แต่วินเซนต์ปฏิเสธ เพราะเดี๋ยวไม่เป็นอันทำอะไรกันพอดี

เบียทริซทำการรักษาแผลให้สุบารุ ส่วนเอมิเลียก็ใช้ผ้าขนหนูเช็ดเลือดตามตัวเขาพลางลูบหัว แล้วแนะนำให้สุบารุไปเปลี่ยนเสื้อผ้าก่อน

เรมเห็นภาพสองสาวดูแลสุบารุอย่างมีความสุขแล้วรู้สึกจุกอกแปลกๆ ระหว่างนั้น มีเดียมที่ปลอบใจวินเซนต์เสร็จก็ชวนเข้าประเด็นต่อไป

มีเดียม: ถ้างั้น ไปรวมตัวกับทุกคนเลยมั้ย? อันจังมีเรื่องที่อยากคุยกับอาเบลจินอยู่ด้วยล่ะ

วินเซนต์: ยังไม่มีเวลาคุยกับเจ้านั่น น่าจะถึงเวลาที่เรือเหาะมกรบินของเซรีน่า ดราครอยกลับมาแล้ว ถึงอย่างไรก็อยากหารือกับเหล่าสมาชิกหลักก่อน

วินเซนต์ให้ความสำคัญกับปัญหาที่เกิดขึ้นในนครหลวงจักรวรรดิเป็นลำดับแรก หลังจากนี้จึงน่าจะมีการประชุมที่คนสำคัญอย่างสุบารุกับเอมิเลียได้เข้าร่วม

แต่ก่อนหน้านั้น สุบารุมีธุระอื่นที่จะต้องสะสางให้เรียบร้อยเสียก่อน

สุบารุ: ――เรม ช่วยพาไปหาคุณคาชัวที

.
พอไปถึงที่หมาย สุบารุก็ได้พบชายสวมผ้าปิดตาผู้มีใบหน้าและน้ำเสียงป่าเถื่อนรออยู่ที่นั่นด้วยอย่างไม่คาดฝัน

จามาล: อารายว้า ไอ้เด็กเหลือขอ? ที่ที่ไม่ใช่ที่ของเอ็งนะโว้ย

สุบารุ: นั่น จามาลเรอะ?

จามาล: อ๋า? ไหงถึงรู้ชื่อข้าได้ล่ะวะ ทางนี้ไม่รู้จักเอ็งเลยนะโว้ย

สุบารุ: นาย ยังมีชีวิตอยู่หรอกเรอะ....

จามาล: เป็นเด็กเปรตที่หยาบคายชิบหายเลยนะ เฮ้ย!?

ในที่สุดสุบารุก็ปะติดปะต่อได้ว่าจามาลคือพี่ชายของคาชัว เนื่องจากท็อดด์เคยบอกไว้ว่าคู่หมั้นของเขาเป็นน้องสาวของจามาล ไหนจะมีเรื่องสีผมกับความหยักศกอีก

จามาล: ถึงจะไม่รู้จัก แต่พูดจาน่าหงุดหงิดเป็นบ้า ไอ้เด็กเปรต ถ้าไม่อยากเจ็บตัวก็ไสหัวไป....

คาชัว: ――พี่คะ! หยุดเลยนะ!

คาชัวตะโกนห้ามพี่ชายที่กำหมัดขู่เด็กจากบนเตียงในห้องพักที่มีลักษณะโครงร่างเหมือนห้องพักของสุบารุทุกประการ

จามาล: อย่าฝืนสิน้อง! อาจจะตายเมื่อไหร่ก็ได้ เพราะงั้นอย่าขยับตัวนักเลย

คาชัว: หนูไม่ได้บอบบางขนาดนั้น! อย่าเอาไปเทียบกับพี่ชายที่ขนาดตายก็ยังไม่ตายสิ!

จามาล: ไม่ได้ตายตั้งแต่แรกแล้ว พวกเธอนั่นแหละที่ฆ่าพี่ในหัวกันเอาเอง!

.
เรมที่มาด้วยกันสอบถามสารทุกข์สุกดิบจากคาชัว ซึ่งเปิดโอกาสให้สุบารุเดินเข้าไปใกล้ๆ เตียงนอนเพื่อบอกเรื่องสำคัญกับเธอ

สุบารุ: ขอโทษนะ ที่พาท็อดด์กลับมาด้วยไม่ได้

แม้ความสัมพันธ์จะแตกหักจนยากที่จะแก้ไข แต่สุบารุก็ปฏิเสธที่จะฆ่าท็อดด์จนถึงท้ายที่สุด ถึงกระนั้นก็ยังหลีกเลี่ยงผลลัพธ์ที่มันลงเอยไม่ได้อยู่ดี

สุบารุ: คือว่า... เห็นถูกกระแสน้ำที่ท่วมเมืองพัดหายไป ที่บอกได้มีแค่นั้นแหละ

คาชัว: อา....

สุบารุ: ตอนที่ต่อสู้กับซอมบี้ดันรับบทเป็นเหยื่อล่อจนมีบาดแผลตามตัวด้วย เพราะงั้นแหละ....

สุบารุไม่อยากมอบความหวังที่เกินจริง เขาจึงรายงานสิ่งที่เห็นกับตาให้แก่คาชัวและจามาล สุบารุเห็นกับตาจริงๆ ว่าท็อดด์ถูกน้ำโคลนพัดหายไปและยังไม่มีใครพบร่าง

ทว่า สุบารุไม่ได้เล่ารายละเอียดทุกอย่าง เขาเก็บงำเรื่องที่ท็อดด์เป็นมนุษย์หมาป่าและการที่ท็อดด์ถูกเรมใช้ขวานจามอกก่อนตกน้ำเอาไว้เป็นความลับ

เพราะถึงอย่างไร ท็อดด์ แฟงก์ ที่บาดเจ็บหนักจนหมดสติและถูกกระแสน้ำที่เชี่ยวกรากพัดพาก็คงไม่มีทางรอดชีวิตกลับมาได้

จามาล: กรอด....

กระทั่งจามาลยังกัดฟันเสียงดัง เพราะถึงอย่างไรท็อดด์ก็เป็นทั้งคู่หูและคนที่เกือบจะได้กลายเป็นน้องเขยของเขา

แม้ตัวจริงจะเป็นมนุษย์หมาป่า แต่ท็อดด์ก็ไม่ได้แข็งแกร่งกว่าสุบารุมากมาย ดังนั้นในสถานการณ์ที่สุบารุไม่มีทางรอด ท็อดด์เองก็ไม่น่าจะรอดมาได้เช่นกัน

"ท็อดด์ แฟงก์จมน้ำตายไปแล้ว" จึงเป็นคำตอบเดียวที่สุบารุผู้ได้เห็นจุดจบของเขากับตาสามารถมอบให้แก่ครอบครัวของเขาได้

.
ความเงียบเข้าปกคลุมห้องอยู่พักหนึ่ง บรรยากาศเริ่มหนักหน่วงจนสุบารุรู้สึกไม่สบายกายสบายใจ จนกระทั่ง...

คาชัว: ....มะ...ไม่ได้เห็นตอนจังหวะสำคัญใช่มั้ยล่ะ? เพราะงั้น...อาจจะยัง...ไม่ตายก็ได้....

คาชัวเริ่มใช้นิ้วเขี่ยเส้นผมของตน ดวงตากวาดไปมาซ้ายขวา จนทุกคนในห้องพากันมองเธอ

คาชัว: สมมุติ...ลองสมมุติดูนะ? สมมุติว่านายเห็นหัวท็อดด์ถูกขยี้ หรือร่างถูกผ่าเป็นสองซีก หรือถูกเผาเป็นถ่าน มันก็ว่าไปอย่างเนอะ? ถ้าได้เห็นแบบนั้น จะคิดงั้นคงไม่แปลกหรอก....

สุบารุ: คุณคาชัว....

คาชัว: แต่ว่าว่าไงดีล่ะ หมอนั่นน่ะ โกงความตายเก่งมากเลย อีกอย่างตอนที่แยกกันก็บอกไว้ว่า...จะกลับมาหา...อย่างแน่นอน ...เขาบอกกับฉันแบบนั้น หมอนั่น...ไม่เคยโกหก.... ที่บอกว่าพี่ชายตายไปแล้วน่ะ! ก็คงเป็นแค่เรื่องเข้าใจผิด!

เรม: คุณคาชัว!

คาชัวเริ่มส่งเสียงดังระหว่างที่ข่วนเส้นผมตัวเอง เรมจึงรีบรุดเข้าไปปลอบใจเพื่อนสาวด้วยการลูบแผ่นหลังของเธอ

เรมปล่อยให้คาชัวที่ทำใจรับข่าวร้ายเรื่องการเสียชีวิตของคู่หมั้นไม่ได้หลั่งน้ำตาอย่างเต็มที่ในอ้อมกอดของเธอ

ภาพตรงหน้าทำให้สุบารุพอจะเดาได้ว่าความรักระหว่างท็อดด์กับคาชัวคงเป็นของจริง ไม่อย่างงั้นคาชัวคงไม่เสียน้ำตาต่อการจากไปของเขาขนาดนี้

เพราะงั้นสุบารุถึงไม่กล้าเปิดเผยความจริงที่ว่าเรมอาจเป็นผู้สังหารท็อดด์ในร่างมนุษย์หมาป่ากับมือเธอเอง โดยที่ตัวเรมเองน่าจะไม่รู้ตัวด้วยซ้ำ

บางทีสุบารุอาจจะต้องแบกรับความลับเรื่องนั้นไว้แต่เพียงผู้เดียว เพื่อที่จะไม่ต้องทำลายมิตรภาพระหว่างเรมกับคาชัว รวมถึงความทรงจำดีๆ ระหว่างคู่รัก

สุบารุ: ท็อดด์น่ะ ห่วงใยคุณคาชัวจริงๆ นะ จนถึงวาระสุดท้ายเลย

คาชัว: ฮึก.....

มีเพียงเรื่องนั้นเรื่องเดียวที่นัตสึกิ สุบารุ สามารถยืนยันกับคาชัว โอเรลี่ได้อย่างมั่นใจว่ามิใช่คำลวง

คาชัวที่สะอึกสะอื้นกอดเรมกลับและเผลอใช้นิ้วจิกหลังเรมอย่างรุนแรง แต่เรมไม่ได้ใส่ใจ เธอส่ายหน้าเป็นสัญญาณบอกสุบารุว่าจากนี้ไปเธอจัดการต่อเอง

.
จามาล: ――โทษทีที่ต้องปล่อยให้แกรับบทหนักนะ ไอ้เด็กน้อย

พอสองหนุ่มเดินออกห้องมาเพื่อปล่อยให้สองสาวอยู่ตามลำพัง จามาลก็ทักขึ้นมาเช่นนั้น

ถึงอย่างไรการแจ้งข่าวร้ายกับครอบครัวผู้เสียชีวิตก็เป็นเรื่องที่ยากลำบากเสมอ สุบารุจึงอดสงสัยไม่ได้ว่าจามาลรู้สึกเศร้าโศกต่อการจากไปของท็อดด์บ้างไหม

จามาล: ว่าไงดีนะ ถ้าเกิดไอ้เวรนั่นไม่ตาย ก็คงจะหัวเราะล้อเลียนที่เราดันรอดมาได้ทั้งคู่อยู่หรอก แต่มันก็เลยจุดนั้นมาแล้ว เอาเหอะ การได้ตายในสงครามถือเป็นเกียรติของทหารจักรวรรดิ ถึงเจ้านั่นจะมองว่าเป็นเรื่องบ้าบอก็ตาม

สุบารุ: ....

จามาล: แต่ว่านะ ――ไม่คิดว่าไอ้เวรนั่นจะตายง่ายอย่างงั้นหรอก เห็นด้วยกับที่คาชัวพูดเลยล่ะ ....ไม่ได้เห็นมันตายกับตาสักหน่อยนี่

สุบารุ: แต่นั่นมัน....โอ๊ย!

จามาล: หุบปากไปเลย ไอ้เด็กเวร ถึงจะไม่ต้องนับข้า แต่นั่นก็เป็นความหวังของคาชัว

จามาลดีดหน้าผากสุบารุที่กำลังจะอ้าปากเถียง สองพี่น้องยังคงไม่ทิ้งความหวังว่าท็อดด์จะรอดชีวิตมาได้และสุบารุรู้ตัวว่าไม่ควรที่จะสอดไปมากกว่านั้น

จามาล: ให้ตายสิ ปากบอกว่าเกลียดการต่อสู้ แต่ดันเป็นไอ้เวรที่บ้าดีเดือดซะได้ เพราะงั้นถึงได้ทำเรื่องเสี่ยงอันตรายยิ่งกว่าข้าเสียอีก

จามาลกล่าวทิ้งท้ายเช่นนั้นด้วยน้ำเสียงสั่นเทาพลางเงยหน้ามองเพดานเพื่อไม่ให้สุบารุเห็นสีหน้าของเขา

.
หลังออกจากห้องของคาชัวเพื่อมุ่งหน้าไปยังขบวนโดยสารใหญ่ สุบารุก็บังเอิญไปเจอคนคุ้นเคยระหว่างทาง

รอสวาล: แห๊ม~ แหม สุบารุคุง ท่าทางจะแข็งแรงดีไม่ช่าย~เหรอนั่น ไม่ได้เจอกันพักเดียวเด็กลงเยอะเลย เป็นเพราะอาหารของจักรวรรดิหรือเปล่าน้า~?

สุบารุ: สุดตรีนเลย คนที่จะเล่นโจ๊คขำไม่ออกตอนได้เห็นชั้นในร่างนี้ คงจะมีแค่รอสวาลคนเดียวนี่แหละ

รอสวาล: โอ๋ คนอื่นคงไม่กล้าล่ะเน้อ~ แล้วก็นะ ก่อนอื่นเลย ตอนอยู่ที่นี่ให้เรียกฉันว่า "ดัดลี่ย์" ――จากนี้ไปก็ฝากด้วยนะ

"รถมกรพ่วง" ที่สุบารุโดยสารอยู่ตอนนี้เป็นการเอาขบวนรถมกรหลายคันมาต่อกันคล้ายขบวนรถไฟแล้วให้มกรปฐพีหลายตัวลาก

มันคือพาหนะซึ่งสามารถใช้ได้ในจักรวรรดิวอลลาเคียเท่านั้น เนื่องจากประเทศนี้มีภูมิประเทศเป็นที่ราบมากกว่าประเทศอื่น

สุบารุจดจำข้อมูลนี้ไว้เผื่อว่าในอนาคตจำเป็นสร้างสิ่งที่คล้ายกันมาใช้ราชอาณาจักรลูกุนิก้าที่มีมกรปฐพีมากที่สุด ในกรณีที่พื้นที่มันรองรับการใช้งานได้

รอสวาล: ได้ยินว่ารถมกรพ่วงคันนี้ที่จริงเป็นหนึ่งในความลับของจักรวรรดิแหละ ว่ากันว่ามันถูกสร้างขึ้นโดย "เก้าแม่ทัพเทวะ" ผู้ทรงปัญญาคนหนึ่ง....

สุบารุ: ว่าแล้วเชียว ไม่เคยเห็นอะไรแบบนี้ในราชอาณาจักรเลย.... พอมาคิดดูแล้ว พวกเราได้ล่วงรู้ความลับวงในของจักรวรรดิหลายอย่างเลยนะเนี่ย

รอสวาล: ฮ่าฮ่าฮ่า ถ้าหากถูกห้ามกลับบ้านเพราะล่วงรู้ความลับดำมืดของจักรวรรดิมากไปคงงานเข้าน่าดู จากนี้ไป หลับหูหลับตาไว้อาจจะฉลาดกว่านะเนี่ย

ออตโต้: นั่นน่ะ ไม่ใช่เรื่องที่น่าขำเลยสักนิดนะครับ....

.
พวกสุบารุเดินทางมาถึงขบวนรถที่มีโต๊ะตั้งอยู่มากมายเพื่อเป็นที่นั่งประชุมสำหรับคนจำนวนประมาณ 20 คนได้

สมาชิกฝ่ายเอมิเลียที่อยู่ที่นั่นในตอนนี้ประกอบด้วยสุบารุ ออตโต้ รอสวาล เอมิเลีย เบียทริซ และรัม

รัม: บารุสุจิ๋ว เรมหายไปไหน? ไปด้วยกันไม่ใช่เหรอ?

สุบารุ: ....ตอนนี้เรมอยู่ที่ห้องคุณคาชัว คงมาร่วมการประชุมตอนนี้ไม่ได้ จะว่าไป เมมเบอร์คนอื่นหายไปไหน? เพทร่ากับเฟรเดริก้า แล้วก็การ์ฟีลล่ะ?

เอมิเลีย: เพทร่าจังกับเฟรเดริก้าไปช่วยสนับสนุนเหล่าทหารที่กำลังต่อสู้อยู่ ส่วนการ์ฟีลก็วุ่นอยู่กับการรักษาคนเจ็บ....

สุบารุ: การต่อสู้ยังไม่จบงั้นเหรอ?

เอมิเลีย: อื้อ ใช่แล้วล่ะ สุบารุเองก็คงได้เห็นพวกมันในนครหลวงจักรวรรดิ...

สุบารุ: ซอมบี้สินะ....

ออตโต้: อะ...อะไรน่ะครับ วิธีเรียกแปลกประหลาดนั่น

สุบารุ: คนตายที่ยังขยับได้น่ะ ที่บ้านเกิดชั้นเรียกกันว่า "ซอมบี้" แหละ คิดว่ามีชื่อเรียกไว้น่าจะดี เลยเรียกแบบนั้นเพื่อความสะดวก

ออตโต้: บ้านเกิดของคุณนัตสึกิมีทุกอย่างเลยรึไงเนี่ย?

รอสวาล: อย่างงี้นี่เอง ไม่เลวเลยนี่ ซอมบี้ อย่างน้อยจะได้ไม่ต้องเรียกพวกมันว่า "ทหารซากศพ"

สุบารุ: ทหารซากศพ.... ฟังดูเหมือนว่าความทรงจำแย่ๆ เกี่ยวกับเรื่องนั้นเลยนะ?

รอสวาล: ก็จริงแหละนะ มันเป็นความทรงจำที่ไม่อยากจะนึกถึงเลย

เบียทริซ: อย่างที่เคยเล่าให้ฟังในนครหลวงจักรวรรดิ เรื่องนี้คงเป็นผลลัพธ์จากการใช้ "สัตยาธิษฐานแห่งราชาอมตะ" ไม่ผิดแน่กระมัง เท่าที่บันทึกไว้ มันถูกใช้งานครั้งล่าสุดในสงครามกลางเมืองของราชอาณาจักรย่ะ

รอสวาลพยายามเลี่ยงตอบและได้แต่ยิ้มแบบคลุมเครือ สุบารุจึงได้แต่เดาว่าเขามีอดีตอันเลวร้ายบางอย่างเกี่ยวข้องกับเวทสัตยาธิษฐานแห่งราชาอมตะและสงครามกลางเมือง

.
เบียทริซยังแอบรู้สึกกังขา เพราะเท่าที่เธอทราบ "สัตยาธิษฐานแห่งราชาอมตะ" เป็นเวทมนตร์ที่ไม่เสถียร

มันไม่ควรจะสามารถสร้างซอมบี้ที่มีจำนวนมากและมีพลังฟื้นฟูมหาศาลขนาดนี้ได้ ไหนจะเรื่องที่พวกมันสามารถพูดจาได้อีก

เบลสเต็ตซ์: ――ฝ่าบาท มีรายงานจากแม่ทัพโทคาฟม่าว่าเขาจะอยู่ในพื้นที่เขตร้อนไกราฮาลต่อไปเพื่อตรวจสอบเพิ่มเติมให้ได้มากที่สุดขอรับ!

กอซ: แม่ทัพเอกโอลบาร์ตเองก็แจ้งว่าจะให้ชิโนบิในสังกัดใช้กลยุทธ์สู้ถ่วงเวลา! ทว่า เนื่องจากศัตรูไม่ต้องการน้ำหรืออาหาร จำนวนกลยุทธ์ที่สามารถใช้ได้คงลดลงไปครึ่งหนึ่ง!

วินเซนต์: แจ้งคาฟม่า อิรูลุกซ์กับโอลบาร์ต ดันคลูเคนให้ดำเนินยุทธการต่อไป เซรีน่า ดราครอย เรือเหาะมกรบินล่ะ?

เซรีน่า: ยังไม่กลับมาเลย หวังว่าที่กลับมาล่าช้าเล็กน้อยไม่ได้แปลว่านครป้อมปราการพินาศไปแล้ว

วินเซนต์: ....หากเจ้านั่นทำสิ่งที่คาดไว้ล่ะก็ นครป้อมปราการไม่มีทางไร้การเตรียมพร้อมรับมือหรอก

ระหว่างนั้นผู้ติดตามของวินเซนต์ที่เป็นชายแก่ ชายร่างยักษ์ และหญิงสาวผู้เลอโฉมก็ปรากฏตัวเพื่อรายงานความคืบหน้าของสถานการณ์ให้แม่ทัพใหญ่ทราบ

แต่สุบารุไม่รู้จักสามคนนั้นเลย ออตโต้จึงถือโอกาสช่วยอธิบายเสริมให้

ออตโต้: ท่านผู้เฒ่าคือเสนาบดีเบลสเต็ตซ์ ฟอนดัลฟอน ชายร่างสูงคือแม่ทัพเอกกอซ ราลฟอน ส่วนหญิงสาวคนนั้นคือไฮเคาน์เตสเซรีน่า ดราครอยครับ

สุบารุ: ช่วยได้เยอะเลย.... รู้สึกว่ากอซคือคนที่ช่วยอาเบลหลบหนีเลยถูกจับไว้สินะ

สุบารุรู้สึกโล่งใจที่ได้รู้ว่ากอซรอดชีวิตมาได้ เพราะเท่าที่ได้ยินมาเขาคนนี้เป็นพันธมิตรที่เชื่อถือได้แน่นอน

.
วินเซนต์: พวกเจ้ามากันพร้อมหน้าแล้วสินะ เช่นนั้นก็ดี ขอเปิดสภาการสงคราม ณ บัดนี้

สุบารุ: อ้าว โดยที่ไม่มีพวกคุณฟล็อปจะดีเหรอ?

วินเซนต์: ถ้าหากว่านครป้อมปราการขาดกำลังพล ในสถานการณ์นั้นเพิ่มพ่อค้าเร่มาแค่หนึ่งคนในสภาการสงครามจะช่วยอะไรได้?

ออตโต้: ก็จริงแหละนะ ว่าแต่ทำไมผมถึงต้องมาอยู่ที่นี่ด้วยเนี่ย....

รุยเองก็อยู่กับฟล็อปและมีเดียมที่ไม่ได้เข้าร่วมการประชุม เผ่าชูดราคก็ขอไม่ร่วมประชุมเช่นกันเพื่อรอรับคำสั่งที่พวกเธอจะทำประโยชน์ได้

สุบารุขอเข้าประชุมเป็นตัวแทนหนึ่งเดียวของหน่วยรบเพลอาเดสเนื่องจากเขากลัวว่าพวกไวส์อาจจะพยายามฆ่าวินเซนต์เพื่อมอบบัลลังก์ให้สุบารุได้

คำโกหกเรื่ององค์ชายรัชทายาทเองก็เป็นประเด็นสำคัญที่สุบารุต้องจัดการให้เรียบร้อย เพื่อการนั้นแล้ว เขาต้องขอความช่วยเหลือจากฝ่ายเอมิเลียโดยเฉพาะเบียทริซ

ไหนจะมีประเด็นเรื่องรุยที่ต้องหารือกับทุกคนอีก แล้วก็มีเรื่องทันซ่าที่มัวแต่ที่นั่งเศร้าจนสุบารุไม่กล้าลากเธอมาเข้าประชุมด้วยกัน

.
วินเซนต์เรียกสติสุบารุให้กลับมาสนใจเรื่องสภาการสงคราม แต่สุบารุยังค้างคาใจที่เขายังไม่เห็นบุคคลสำคัญอีกสองคนเข้าร่วมประชุมด้วย

สุบารุ: ――พริสซิลล่าล่ะ? เธออยู่ด้วยตอนที่กัวลาล แต่ไม่ได้มาที่นครหลวงจักรวรรดิหรอกเหรอ? อีกอย่าง ทันซ่าบอกว่าคุณยอร์น่าเองก็มาด้วย

สุบารุยังไม่เห็นสมาชิกฝ่ายพริสซิลล่ารวมถึงตัวอัลด้วย และเขารู้ว่ายอร์น่ามาที่นครหลวงเนื่องจากทันซ่าสามารถสัมผัสถึงนายหญิงผ่านวิชาคงคงได้

จะว่าไปขาประจำอีกคนที่หายหน้าไปก็คือเจ้าเซซิลุส ซึ่งทำให้สุบารุกังวลอยู่เล็กน้อย

สุบารุ: ――เฮ้ย?

ทว่า วินเซนต์ รวมถึงทุกคนห้องประชุมกลับนิ่งเงียบ ไม่มีใครตอบคำถามของสุบารุ

เบียทริซ: ――สุบารุ เราไม่ได้บอกเรื่องนี้เพราะไม่อยากให้นายสับสน

สุบารุ: เบียโกะ?

เอมิเลีย: ใจเย็นแล้วฟังกันก่อนนะ สุบารุ พริสซิลล่ากับคุณยอร์น่าเขา.... ตอนที่ทุกคนหนีออกจากนครหลวงจักรวรรดิ เราหาตัวสองคนนั้นไม่เจอเลย ――อยากจะเชื่อมั่นว่าปลอดภัยดีอยู่หรอก

ท่าทางว่าการเปิดศึกที่นครหลวงจักรวรรดิจะไม่ได้จบลงโดยที่ฝั่งพันธมิตรไร้บาดแผลเสียทีเดียว

.
จบตอน
