---
title: 'Re: zero เว็บโนเวล บทที่ 9 ตอนที่ 12 "แสงดาวที่อยู่เหนือนหุต"'
description: "แสงดาวที่อยู่เหนือนหุต"
date: 2024-08-28
image: "@assets/blog/wn9-12.jpg"
imageAlt: re zero webnovel arc9 chapter12 แปลไทย
categories: [Arc 9]
author: admin
tags: [rezeroarc9]
hideToc: true
---


(หมายเหตุ: นหุต(नयुत) = 10 ยกกำลัง 60 ในทางพุทธศาสนา ภาษาญี่ปุ่นออกเสียงว่า "นายูตะ")

.

อัล: ――กางอาณาเขต ตั้งค่าเมทริกซ์ใหม่

[แม่มด] ผู้หนึ่งเคยกล่าวไว้ว่าเวทมนตร์คือการแหกกฎธรรมชาติให้เกิดผลลัพธ์ดังใจผ่านการร่ายมนตร์ ซึ่งเปรียบได้ดั่งการเขียนแก้บทหรือตอนจบที่ทั้งประณีตและป่าเถื่อน

ดังนั้น การร่ายเวทมนตร์จึงเป็นการเอ่ยทักทายอย่างสุภาพว่า "จากนี้ไปจะทำลายโลกล่ะนะครับ" กระนั้นเวทมนตร์ก็มิได้สำแดงฤทธิ์ทุกครั้งที่ร่าย

สาเหตุที่อาจทำให้เวทมนตร์ล้มเหลวมีอยู่มากมาย ทั้งสูตรอาคมที่ไม่สมบูรณ์ การขาดแคลนมานา หรือร่ายมนตร์พลาดจนก่อให้เกิดผลลัพธ์ที่ไม่ต้องการ

อัล: ――กางอาณาเขต ตั้งค่าเมทริกซ์ใหม่

สิ่งที่อัลทำอยู่มิใช่การร่ายเวทมนตร์ กระนั้นประโยคประจำตัวดังกล่าวก็ถือเป็นการประกาศสงครามต่อโลกเช่นเดียวกัน มันคือการข่มขู่จากตัวเขาผู้มิได้ปรารถนาแต่จำเป็นต้องทำลายโลก

ฆ่า ทำลาย พัง ย่ำยี เหยียบย่ำ ฉีก หันเป็นชิ้นๆ เผา ขยี้ อัดกระแทก หลอมละลาย เติมเต็ม ไม่ว่าจะใช้คำพูดใด แก่นแท้ก็ยังคงเดิม

ตราบใดที่ผลลัพธ์คือการกำจัด "นัตสึกิ สุบารุ" ทิ้งได้สำเร็จ อัลไม่สนทั้งสิ้นว่าเขาจะต้องใช้วิธีการอะไรและจะมิยอมให้ใครมาเปลี่ยนผลลัพธ์นั้นเด็ดขาด

อัล: ――กางอาณาเขต ตั้งค่าเมทริกซ์ใหม่

ต่อให้โอกาสที่จะไปถึงจุดนั้นมันริบหรี่ราวกับแสงดาวที่อยู่เหนือนหุต อัลก็จะคว้ามันเอาไว้ให้จงได้

.

อัลต้องรีเซ็ตมากถึง 4,061 ครั้ง เพื่อที่จะขจัดมาร์เกรฟจอมขี้เล่นออกไปจากกระดาน

รอสวาลทั้งรอบคอบและเจนศึก การบีบอารมณ์เพื่อวิงวอนนั้นไร้ความหมาย และที่หนักข้อที่สุดคือเขาไม่เห็นค่าคนนอกฝ่าย ไม่สิ ไม่เห็นค่าคนที่ไม่มีประโยชน์ต่อตนเอง

คนประเภทนี้มองเห็นทุกสิ่งเป็นกำไรและขาดทุน แต่ส่วนตัวอัลไม่มีผลประโยชน์อะไรที่สามารถใช้เพื่อเจรจาล่อซื้อรอสวาลได้อยู่เลย

ทางเลือกแบบเบสต์(ดีที่สุด)จึงเป็นการชี้โพรงให้รอสวาลเห็นว่าเขาอาจจะต้องพลาดผลประโยชน์บางอย่างไป ถ้าหากติดตามมากับพวกอัล

อัลรู้สึกผิดอยู่เหมือนกันที่ต้องใช้ประโยชน์จากสถานการณ์ของชูลท์ แต่มันก็จำเป็นที่จะต้องมีคนช่วยดูแลอาณาเขตบาริเอลมิให้เกิดความโกลาหลในภายภาคหน้า

อยากตักตวงผลประโยชน์สักแค่ไหนก็ตามใจ ยังไงเสียเธอ(พริสซิลล่า)ก็ไม่อยู่อีกต่อไปแล้ว

.

อัลต้องรีเซ็ตมากถึง 972 ครั้ง เพื่อที่จะขจัดแฝดโอนิออกไปจากกระดาน ทั้งคู่คือศัตรูตัวฉกาจ โดยเฉพาะแฝดคนพี่ที่มีลางสังหรณ์เฉียบคมผิดธรรมชาติ

ทว่า สุดท้ายรัมก็มีวีคพอยต์(จุดอ่อน)ที่ชัดเจนอยู่ นั่นคือเธอปรารถนาที่จะพาน้องสาวผู้สูญเสียความทรงจำกลับบ้านเหนือสิ่งอื่นใด

จุดที่ยากและเสียเวลาเริ่มใหม่มากที่สุดคือการยกประเด็นนั้นขึ้นมาแบบไม่น่าสงสัย เพราะอัลต้องคุมบาลานซ์ไม่ให้พูดโจ่งแจ้งหรือคลุมเครือจนเกินไป

เรมอาจจะไม่เฉียบคมเท่าพี่สาว แต่ประสบการณ์และสายสัมพันธ์ที่เธอสั่งสมมาในจักรวรรดิก็ทำให้เป็นศัตรูที่ประมาทมิได้เช่นกัน

เจ็บปวดเหลือเกินที่ต้องใช้ประโยชน์จากความรักระหว่างพี่น้อง แต่ก็ช่างมัน ยังไงเสียเธอก็ไม่อยู่อีกต่อไปแล้ว

.

อัลต้องรีเซ็ตมากถึง 633 ครั้ง เพื่อที่จะขจัดเจ้าหน้าที่ฝ่ายกิจการภายในออกไปจากกระดาน

ออตโต้คือคนที่การโน้มน้าวแบบอาศัยอารมณ์มีโอกาสสำเร็จน้อยที่สุด เนื่องจากว่าเขาค่อนข้างเข้มงวดกับคนนอกฝ่าย

ภายนอกอาจจะดูอ่อนน้อมและแพ้ทางแรงกดดัน แต่ถ้าหลงคิดเช่นนั้นก็เตรียมเจ็บตัวได้เลย ออตโต้คือศัตรูที่สู้ด้วยแล้วรู้สึกตึงเครียดไม่ต่างจากการเผชิญหน้ากับกระทิง

การโน้มน้าวออตโต้จึงต้องอาศัยตรรกะเข้าว่าเช่นเดียวกับรอสวาล แต่เขามีความเป็นมนุษย์มากกว่า อัลเลยสามารถเสนอเงื่อนไขเพื่อประนีประนอมได้

อัลได้ทำสัญญากับออตโต้ไว้ว่าเขาจะไม่พกอาวุธ จะใช้เวลามากสุดแค่ 3 วัน และจะยอมให้เจ้าหน้าที่ฝ่ายบู๊(การ์ฟีล)ติดตามไปด้วยกัน

อัลได้รับบทเรียนจากประสบการณ์รีเซ็ตเป็น 100 ครั้งว่าหลังจากที่ออตโต้ยุติการเจรจาไปแล้ว ห้ามฝืนที่จะร้องขอมากไปกว่านั้นเด็ดขาด

กระนั้นช่องโหว่สำคัญก็คือการที่ออตโต้ใส่ใจความรู้สึกของอีกบุคคลหนึ่งที่รู้สึกว่าตนเองมีส่วนรับผิดชอบต่อความสูญเสียของอัล

ลำบากใจที่ต้องเอาเปรียบความอ่อนโยนนั้น แต่ก็ช่างมัน ยังไงเสียเธอก็ไม่อยู่อีกต่อไปแล้ว

.

อัลรีเซ็ตไป 94 ครั้ง เพื่อที่จะขจัด "สายเลือดหายาก" ออกไปจากกระดาน

จำนวนครั้งอาจจะไม่มากหากเทียบกับหลายคนก่อนหน้า แต่อัลมีความจำเป็นอย่างยิ่งที่จะต้องขจัดเฟรเดริก้าออกไปจากคณะเดินทางข้ามทะเลทราย

ถ้าหากไม่มีการแทรกแซง เฟรเดริก้าย่อมถูกคัดเลือกให้เป็นหนึ่งในสมาชิกกลุ่มเดินทางด้วยความสามารถและอุปนิสัยของเธอ

ทว่า "สายเลือดหายาก" ที่ไหลเวียนอยู่ในร่างของเธอนั้นเป็นอุปสรรคสำคัญต่อจุดมุ่งหมายของอัล

เคราะห์ดีที่คนช่างเอาใจใส่อย่างเฟรเดริก้าถูกปั่นหัวได้ไม่ยาก เธอมองภาพรวมความสัมพันธ์ของสมาชิกในฝ่ายออกอย่างทะลุปรุโปร่งและคอยรักษาความสัมพันธ์นั้นไว้

อัลแค่ต้องทำให้เฟรเดริก้าตระหนักว่าการไปกับคณะเดินทางอาจทำให้ภาระงานอีกอย่างไปตกอยู่กับเพทร่า ตราบใดที่โอกาสเกิดเรื่องนั้นมิใช่ 0 เธอก็จะอาสารับอีกงานเพื่อแก้ไขปัญหาความสัมพันธ์ภายในฝ่ายเอง

ที่จริงก็อยากจะช่วยปลอบใจอยู่หรอก แต่ก็ช่างมัน ยังไงเสียเธอก็ไม่อยู่อีกต่อไปแล้ว

.

อัลรีเซ็ตไป 5 ครั้ง เพื่อที่จะขจัด [เธอคนนั้น] ออกไปจากกระดาน

ว่ากันตามตรงการโน้มน้าวเอมิเลียเป็นเรื่องที่ไม่ได้ยากเย็นเลย เพราะเธอทั้งอ่อนโยน เอาใจใส่ และเชื่อคนง่าย เอมิเลียมิได้กังขาคำพูดจากปากอัลเลยด้วยซ้ำ

ปัญหาที่ทำให้อัลล้มเหลวไปบ้างจึงไม่ได้มาจาก [เธอคนนั้น] แต่เป็นตัวเขาเอง อัลยังคงลำบากใจทุกครั้งยามที่เขาต้องหลอกลวงเอมิเลียและปั่นหัวเธอเพื่อเป้าหมายส่วนตน

แต่อัลก็แค่ต้องเมินเฉยต่อหัวใจที่รู้สึกปวดร้าวของตนแล้วให้คำแนะนำว่าสิ่งที่เธอควรทำมากที่สุด ณ ตอนนี้คืออะไร เท่านี้เอมิเลียก็จะตัดสินใจอย่างแน่วแน่แล้ว

อัลตระหนักได้ว่าตัวเขามาถึงจุดที่เกินจะเยียวยาแล้ว แต่ก็ช่างมัน ยังไงเสียเธอ(พริสซิลล่า)ก็ไม่อยู่อีกต่อไปแล้ว

.

อัลไม่จำเป็นต้องรีเซ็ตเพื่อโน้มน้าว "นัตสึกิ สุบารุ" เลยสักครั้ง เขารู้ดีอยู่แล้วว่าสุบารุจะตอบตกลงอย่างไม่ลังเล ที่เหลือก็แค่ต้องกะไทม์มิ่งให้ดี

อัล: ――โอล ชามัค

นั่นก็เพราะว่าการทำให้เบียทริซติดร่างแหโดนไพ่ตายใบนี้เข้าไปด้วยคือปัจจัยที่สำคัญเป็นอย่างมาก เนื่องจากอัลไม่อยากเปิดโอกาสให้เธอได้วิเคราะห์มัน

คำร่ายมนตร์ที่ไม่คุ้นหูและคาถาที่ไม่เคยเห็นมาก่อนทำให้เบียทริซตอบโต้ได้ช้ากว่าปกติ มิหนำซ้ำ "โอล ชามัค" ยังเป็นไพ่ตายที่มีไว้ต่อกรกับ [แม่มด] โดยเฉพาะ

มันคือศาสตร์ต้องห้ามที่บังคับปิดผนึกทั้งเกทและการเคลื่อนไหวของเป้าหมาย กระทั่ง [แม่มด] ผู้คิดค้นมนตร์นี้ยังเลี่ยงการเขียนบันทึกคาถาและเลือกเผยแพร่มันผ่านการบอกเล่าให้แก่ "อัลเดบารัน" ผู้เดียวเท่านั้น

สาเหตุที่ [แม่มด] ยอมเผยแพร่ศาสตร์ต้องห้ามไม่ใช่เพราะว่ารักหรือเชื่อใจลูกศิษย์ แต่เป็นเพราะเธอมั่นใจว่าอัลจะไม่นำคาถาไปใช้แบบผิดจุดประสงค์อย่างแน่นอน

ที่จริงอัลเดบารันยังไม่เคยใช้มนตร์บทนี้กับ [แม่มด] คนใดเลยด้วยซ้ำ กระทั่งกับเป้าหมายที่เขาสมควรใช้ใส่ก็ยังไม่เคย ...จนกระทั่งถึงวันนี้

อนึ่ง ช่วง [มหาภัยพิบัติ] อัลเคยใช้มนตร์บทนี้กับสฟิงซ์ที่เรียกตัวเองว่า [แม่มด] ก็จริง แต่เธอมิได้มีปัจจัยแม่มด คาถาจึงไม่ได้ทำงานอย่างสมบูรณ์

กล่าวคือ นี่ถือเป็นครั้งแรกที่อัลเดบารันใช้ศาสตร์ต้องห้าม [โอล ชามัค] ใส่เป้าหมายที่เป็นผู้ถือครองปัจจัยแม่มด ซึ่งทำให้มนตร์แสดงศักยภาพที่แท้จริงออกมา

.

การเสี่ยงเดิมพันของอัลเห็นผลชะงัด "นัตสึกิ สุบารุ" และมหาวิญญาณธาตุเงา "เบียทริซ" ถูกศาสตร์ต้องห้ามผนึกไว้ด้วยกันภายในลูกแก้วสีดำเนื่องจากทั้งคู่ใช้เกทร่วมกัน

อัล: จะเริ่มล่ะนะ อาจารย์ ――เพื่อที่ชั้นจะได้เป็นตัวชั้นเอง

การ์ฟีล: ย้ากกกกก!! นี่เอ็งน่ะ!!

ทันทีที่อัลเดบารันหยิบลูกแก้วสีดำขึ้นมา การ์ฟีลก็ดีดตัวพุ่งเข้าประชิดโดยทันที กำปั้นของเขาสามารถบดขยี้อัลให้เละในคราเดียวได้เลยด้วยซ้ำ

แต่การ์ฟีลกลับเลือกคว้าแขนของอัลมาจับบิดและกดร่างให้หมอบราบลงไปจนคางอัลกระแทกกับพื้นหอสมุด แถมยังใช้หัวเข่าทับหลังซ้ำเพื่อไม่ให้หนีไปไหนอีก

การ์ฟีล: ทำบ้าอะไรกับจอมพลและเบียทริซวะ!? สองคนนั้นหายไปไหน!? แล้วเวทมนตร์เมื่อกี้มัน――

อัล: ผิดแล้ว การ์ฟจัง

การ์ฟีล: หา!?

อัล: ไม่ใช่กดร่างให้หมอบกับพื้นสิ ควรจะซัดชั้นให้สลบตั้งแต่แรกต่างหากล่ะ

บทสนทนานี้ไร้ซึ่งความหมาย เนื่องจากอัลได้ใช้ลิ้นล้วงไปเขี่ยเปิดห่อยาพิษที่ซ่อนไว้หลังฟันกราม ภายในไม่ช้า โลหิตทั่วร่างของอัลเดบารันก็เดือดพล่าน

×　　×　　×

การ์ฟีล: ย้ากกกกก!!

การ์ฟีลดีดตัวพุ่งเข้าประชิดเพื่อหมายที่จะคว้าแขนอีกฝ่ายมาจับบิด แต่อัลกลับก้มหลบแล้วตีศอกสวนกลับไปกระแทกใส่เต็มจมูกการ์ฟีลจนเลือดกำเดาไหล

อัล: เท่านี้ก็――

ทว่า ฝั่งการ์ฟีลไม่ได้สิ้นท่าแค่นั้น เขาเตะสวนอัดใส่หน้าท้องอัลจนกระดูกสะโพกแตกละเอียดและส่งร่างอีกฝ่ายให้กระเด็นออกไปชนกับชั้นวางจนกองหนังสือหล่นทับ

การ์ฟีล: ....นี่เอ็ง!

อัล: รอบต่อไป

แต่ก่อนที่อัลเดบารันจะหมดสติ เขาก็ทำการกลืนยาพิษหลังฟันกรามลงคออีกครั้ง

×　　×　　×

การ์ฟีล: ย้ากกกกก!!

อัลก้มหลบการ์ฟีลที่ดีดตัวพุ่งเข้ามาและตีศอกสวนใส่อีกครั้ง แต่คราวนี้อัลเสริมแกร่งข้อศอกตนเองด้วยโปรเทคเตอร์ศิลาเพื่อเสริมแรงกระแทก

การ์ฟีล: อั่ก!?

การ์ฟีลที่โดนเคาน์เตอร์อย่างรุนแรงลอยข้ามหัวอัลไปโดยที่ไม่มีแรงเตะสวนกลับ โมเมนตันการพุ่งประชิดของเขาได้แว้งกัดมาทำร้ายตัวเองจนเลือดกำเดาไหลทะลัก

อัล: เท่านี้ก็――

เอซโซ่: ――เอล ชีฮา

พอเห็นการ์ฟีลจมอยู่ใต้กองหนังสือ อัลเดบารันก็ก้าวขาเตรียมที่จะเผ่น แต่แล้วทั่วทั้งร่างเขาก็ถูกห่อหุ้มเอาไว้โดยมวลน้ำที่หนักอึ้ง

"เอซโซ่ คาโดน่า" สะบัดผ้าคลุมสีดำพลางอธิบายว่าเขาเลือกใช้เวทวารีเนื่องจากเวทอัคคี วายุ และปฐพีล้วนแต่ส่งผลเสียต่อคัมภีร์และหอสมุดในระดับที่เกินจะรับได้

วารีที่ห่อหุ้มร่างของอัลมีปริมาตรที่ครอบคลุมทั่วร่างเขาพอดิบพอดี ไม่ต่างอะไรจากการสวมบอดี้สูทที่ทำจากน้ำ ทั้งเคลื่อนไหวไม่ได้ แถมยังเริ่มขาดอากาศหายใจ

.

เอซโซ่ผู้กำราบอัลได้อย่างอยู่หมัดด้วยเวทมนตร์ระดับเหนือชั้นเลือกที่จะรักษาระยะห่างไว้ก่อน

เอซโซ่: ท่านอัล ฝั่งคุณพอจะมีคำอธิบายที่ฟังขึ้นอยู่ไหมเนี่ย? แล้วเวทมนตร์เมื่อครู่ที่กระทั่งฉันยังไม่รู้จักเลยล่ะ? ไหนจะเรื่องที่ทำอะไรลงไปกับท่านนัตสึและคุณหญิงเบียทริซอีก? ทั้งคู่อุตส่าห์เป็นห่วงว่าคุณอาจจะจมอยู่ในความสิ้นหวังจนไม่เหลียวแลตัวเอง กับสองคนนั้น――

รีเซ็ตผ่านไป "106 ครั้ง"

แม้ภายนอกจะรูปลักษณ์เหมือนเด็ก แต่เอซโซ่มีบุคลิกเป็นผู้ใหญ่ที่ทั้งจริงใจและซื่อตรง ตราบใดที่อัลซื่อตรงและเคารพในตัวเขา เอซโซ่ก็จะยังคงใจอ่อนเพราะแอบคาดหวังในตัวอีกฝ่ายอยู่เสมอ

ในฐานะจอมเวท รอสวาลกับเอซโซ่นั้นแตกต่างกันอย่างสิ้นเชิง หากเป็นรอสวาล เขาคงจะกระหน่ำเวทมนตร์ใส่อัลโดยที่ไม่สนใจความเสียหายที่อาจเกิดต่อ [คัมภีร์แห่งผู้วายชนม์]

แขนขาของอัลเดบารันจะถูกเผาทิ้งแล้วถูกอัดลมเข้าไปในปอดจนหมดสติโดยทันที จากนั้นก็เสกดินขึ้นมาผนึกร่างเอาไว้

เอซโซ่: ――อึก ทำบ้าอะไรน่ะ!

เนื่องจากเอซโซ่ไม่ยอมลงมืออย่างเด็ดขาด อัลจึงมีโอกาสกลืนยาพิษลงคอ ปล่อยให้มันหลอมละลายเครื่องในซึ่งไหลทะลักออกมาทางปาก

เอซโซ่ปลดคุกน้ำแล้วพยายามเปลี่ยนไปใช้เวทรักษาโดยทันที แต่ว่ามันก็สายไปเสียแล้ว ตราบใดที่คิดตามเขามิได้ ก็ไม่มีวันตามเกมของอัลเดบารันทันหรอก

×　　×　　×

เอซโซ่: ――เอล ชีฮา

อัล: เอล โดน่าาา!

เอซโซ่: อะไรกัน!?

เกราะดินที่อัลเสกขึ้นมาปกคลุมร่างตนเองทำการดูดซับน้ำไปอย่างหมดจดจนแปรสภาพเป็นเกราะโคลน จากนั้นอัลก็พังเกราะโคลนทิ้งเพื่อรีบเผ่นต่อโดยทันที

อัลใช้เข่าไถลไปกับพื้นหอสมุดเพื่อทิ้งระยะห่างออกมา จากนั้นก็หันกลับไปสอดส่องการเคลื่อนไหวของเอซโซ่และการ์ฟีลซึ่งแหกกองหนังสือออกมาได้พอดี

เลือดกำเดาที่เคยไหลหยุดไปแล้ว อาการบาดเจ็บที่อุตส่าห์สร้างไว้ไร้ความหมาย การ์ฟีลผู้เดือดดาลเตรียมที่จะพุ่งเข้ามาเล่นงานอัลต่อโดยทันที ทว่า...

เอซโซ่: ช้าก่อน การ์ฟีลคุง! การเข้าประชิดทั้งที่ประมาทมันอันตรายนะ!

การ์ฟีล: หา!? มันใช่เวลามาพูดอะไรแบบนั้นเหรอฟะ ไอ้คุณอาจารย์! จอมพลกับเบียทริซเขากลายเป็นลูกแก้วอะไรก็ไม่รู้ไปแล้วนะเฟ้ย! ต้องรีบจัดการ....

เอซโซ่: ก็เพราะแบบนั้นไงล่ะ! เวทมนตร์แบบนั้นน่ะ กระทั่งฉันยังไม่รู้จักเลย! ที่สำคัญเมื่อครู่นี้ เขาพึ่งรับมือการโจมตีของนายกับฉันได้อย่างสมบูรณ์แบบเลย! มันผิดปกติมาก!

การ์ฟีล: ....กรอด

เอซโซ่: ฉันยังไม่เคยเผยไพ่ในมือให้เขาเห็นเลยสักครั้ง ถึงกระนั้น กลับใช้ดินดูดซับพันธนาการวารีเพื่อแก้ทางได้อย่างสมบูรณ์แบบ ต่อให้ใช้สมมุติฐานว่าเขาเป็นนักรบผู้เจนศึกก็ยังอธิบายไม่ได้เลยด้วยซ้ำ ใจเย็นลงก่อน คนที่จะหยุดเขาไว้ได้ ณ ที่นี้ มีแค่ฉันกับนายเท่านั้นนะ

คำอธิบายอย่างสุขุมของเอซโซ่ช่วยกล่อมการ์ฟีลให้หัวเย็นลงได้สำเร็จ แถมเขายังมองออกว่าอัลเดบารันมีกลโกงบางอย่างอยู่หลังพึ่งประมือกันเพียงครั้งเดียว

.

เอซโซ่พูดถูกแล้ว ไม่ว่าจะทำอย่างไร อัลเดบารันก็ไม่สามารถขจัดการ์ฟีลกับเอซโซ่ออกจากกระดานแบบล่วงหน้าได้

การ์ฟีลจำเป็นต้องติดตามมาด้วยกันในฐานะเงื่อนไขต่อรองจากฝ่ายเอมิเลีย ส่วนเอซโซ่ก็ประจำการอยู่ที่หอคอยตั้งแต่แรกอยู่แล้ว

ไม่ว่าอัลจะพยายามตัดกำลังรบมากแค่ไหน สุดท้ายคอมโบนักรบและจอมเวทสุดแกร่งสองคนนี้ก็เป็นสิ่งที่เขามิอาจหลีกเลี่ยงที่จะต้องเผชิญหน้าได้

อัลเดบารันก่นด่าถึงความลำบากลำบนในการเผชิญหน้าทั้งสองพร้อมกัน โดยเฉพาะในสถานการณ์ปัจจุบันซึ่งเอซโซ่กล่อมการ์ฟีลให้ใจเย็นลงได้ไปเสียแล้ว

การ์ฟีล: นะ...นี่เอ็ง!?

เอซโซ่: ――อึก ทำบ้าอะไรน่ะ!

ว่าแล้วอัลเดบารันจึงกลืนยาพิษลงคออีกครั้ง ร่างของเขาเข่าทรุดลงกับพื้น จากนั้นก็ล้มไปชนกับบันไดของหอสมุด เลือดไหลทะลักออกมาจากใต้หมวกเหล็ก

×　　×　　×

เอซโซ่: ช้าก่อน การ์ฟีลคุง! การเข้าประชิด――

อัลเดบารันไม่คอยท่า เขาผลักชั้นวางหนังสือให้ล้มทับต่อกันเป็นทอดๆ ไปหาเอซโซ่ราวกับโดมิโน่โดยทันที

ปกติชั้นวางหนังสือของ [ไทเกต้า] มันหนักมากเนื่องจากปริมาณคัมภีร์แห่งผู้วายชนม์ที่อัดแน่นอยู่ภายใน แต่เพียงแค่แอบวาง [หิน] ไว้ด้านใต้ก็ผลักให้ล้มได้แล้ว

รีเซ็ตผ่านไป "397 ครั้ง"

อัลตั้งใจจะใช้หอสมุดไทเกต้าเป็นสนามรบตั้งแต่แรก เขาจึงเตรียมการหลายอย่างเอาไว้ล่วงหน้าก่อนแล้ว หากถูกสงสัยก็เพียงแค่ต้องรีเซ็ตใหม่

เอซโซ่รีบร่ายมนตร์เสกสายลมมาหยุดยั้งโดมิโน่ชั้นวางหนังสือเอาไว้ จนถึงป่านนี้เขาก็ยังคงเป็นห่วงหนังสือจนน่าชื่นชม

อัล: โดน่า

อัลร่ายมนตร์ผลักให้ชั้นวางหนังสือจากทางซ้าย ทางขวา และด้านหลังของเอซโซ่ล้มทับใส่เขาพร้อมกันรอบทิศ เอซโซ่จึงจำใจต้องล่องสายลมเพื่อบินหนีออกมาก่อน

การ์ฟีลที่ไม่มีเอซโซ่คอยกล่อมให้ใจเย็นมุ่งเป้าโทสะทั้งหมดมาที่อัลเดบารันโดยทันที อัลจึงทำการยั่วโมโหเขาเพิ่มเติมด้วยการกลืนลูกแก้วสีดำลงคอ

อัล: เอื้อก

การ์ฟีล: แกนะแกกกกกกกกก!!

อัลถูกเข้าประชิดด้วยความเร็วที่เขามองตามไม่ทัน การ์ฟีลใช้กรงเล็บกระซวกท้องของอัลจนเครื่องในทะลักออกมาเพื่อควานหาลูกแก้วสีดำที่เขากลืนลงท้อง

อาหารมื้อเย็นแทบจะทะลักออกมาทางปาก แต่อัลกลืนมันคอเพื่อฝืนกัดฟันและป่าวประกาศสงครามต่อโลก

อัล: ――กางอาณาเขต ตั้งค่าเมทริกซ์ใหม่

ณ เวลานี้บุคคลที่การ์ฟีลโกรธมากที่สุดมิใช่อัลที่เปลี่ยนสุบารุกับเบียทริซกลายเป็นลูกแก้ว แต่เป็นตัวเขาผู้แสนไร้ค่าที่ปกป้องทั้งสองเอาไว้ไม่ได้ ทั้งที่ออตโต้กับเอมิเลียฝากฝังมาแล้ว

การ์ฟีลเดือดดาลจนถึงขั้นกัดฟันตัวเองจนแหลก เขาทำการซ่อมแซมฟันขึ้นใหม่ด้วย [พรคุ้มครองแห่งวิญญาณปฐพี] เพื่อที่จะกัดมันให้แหลกอีกรอบ

ออตโต้เคยเตือนการ์ฟีลไว้ล่วงหน้าแล้วว่าให้จับตาดูสุบารุไว้ด้วย เพราะเขาอาจจะยอมทำทุกอย่างเพื่อช่วยเหลืออัล แต่สุดท้ายการ์ฟีลก็ตามเกมอัลไม่ทันไปครึ่งก้าว

การ์ฟีล: ฮร้าาาาา!!

อัลก้มหลบกำปั้นหลังมือของการ์ฟีลไปได้อย่างฉิวเฉียว ไม่ว่าจะกระหน่ำโจมตีไปกี่ครั้ง การ์ฟีลยังโจมตีแบบคลีนฮิตไม่โดนอีกฝ่ายเสียที ราวกับว่าตามหลังอยู่หลายก้าว

อัล: โดน่า

ก้อนศิลาที่โผล่มาดักทางกลางอากาศในทิศที่การ์ฟีลหันหน้าไปพอดี มันอัดกระแทกเข้าใส่ใบหน้าของเขาอย่างจังจนเกิดบาดแผลขึ้นในปาก

ว่ากันตามตรง หากเทียบกันกับศึกที่การ์ฟีลเคยเผชิญมาในจักรวรรดิแล้ว ความเสียหายเท่านี้มันถือว่าไม่เท่าไหร่เลย มันช่วยแค่สกัดมิให้การ์ฟีลบุกต่อเนื่องได้เท่านั้น

.

อัล: ฟู่ว... ฟู่ว....

ฝั่งอัลเองก็ดูจะไม่ได้กั๊กฝีมือ แถมยังเริ่มหมดแรงแล้ว ภาษากายและวิธีสวนกลับของอัลมันบ่งชี้ถึงระดับความสามารถของเขาอย่างชัดเจน

หากอัลเผลอรับการโจมตีจากการ์ฟีลเข้าไปอย่างจังสักทีเดียว เขาก็คงจะสิ้นท่าไปเลย นี่ไม่ใช่การประเมินแบบโอหัง ฝีมือของการ์ฟีลนั้นต่างชั้นจากอัลหลายขุมจริงๆ

เพราะงั้นการ์ฟีลถึงไม่เข้าใจเลยว่าทำไมอัลถึงหลบหลีกทุกการโจมตีของเขาได้หมด แถมสวนกลับแต่ละทีก็เข้าเป้าตลอดทั้งที่การ์ฟีลคอยระวังแล้ว

เอซโซ่: การ์ฟีลคุง ถอยออกมา! เดี๋ยวช่วยสนับสนุนเอง!

คำเตือนของเอซโซ่ทำให้การ์ฟีลเริ่มชั่งใจว่าเขาควรไล่ตามอัลต่อหรือถอยกลับมาดูเชิงเพื่อคิดหาหนทางรับมือก่อนดี

อัล: โอ้ กลับไปเลยๆ กลับไปร้องไห้ให้พี่จ๋ากับยายจ๋าโอ๋เลย การ์ฟจัง

การ์ฟีล: ――วอนซะแล้วเอ็ง!

แต่แล้วคำท้าทายของอัลก็ทำให้การ์ฟีลตามืดมัวไปด้วยโทสะ คราวนี้การ์ฟีลตั้งใจที่จะไม่ยั้งมือ ไม่ว่าอัลจะสวนกลับมาแบบไหน เขาก็จะทุ่มสุดตัวเพื่อหยุดอัลเอาไว้ให้ได้

อัล: ที่จริง เจออะไรแบบนั้นน่ะรับมือยากที่สุดเลยล่ะ

.

การ์ฟีลย่ำพื้นอย่างหนักแน่นแล้วพุ่งตัวเข้าประชิดอีกฝ่ายโดยทันที แต่อัลสวนกลับด้วยการปาทรายใส่ดวงตาเพื่อช่วงชิงการมองเห็นออกไปชั่วคราว

ลูกไม้ตื้นๆ แค่นั้นย่อมไม่เพียงพอที่จะทำให้การ์ฟีลยั้งมือ เขาตั้งใจจะคว้าอัลเอาไว้ให้ได้แล้วลากติดตัวเอาไว้ไม่ยอมปล่อยไม่ว่าจะเกิดอะไรขึ้น

เอซโซ่: ――การ์ฟีลคุง!!

พร้อมกันกับที่เอซโซ่ตะโกนเตือน การ์ฟีลสัมผัสได้ว่ามีอะไรบางอย่างพุ่งตรงมาหาจากเบื้องหน้า เขาจึงอ้าปากแล้วใช้เขี้ยวขบมันไว้โดยทันที

พอเริ่มสัมผัสรูปร่างได้ว่าสิ่งนั้นคือกำปั้น การ์ฟีลก็ขย้ำมันไว้ไม่ยอมปล่อย เขากะจะเล่นงานอัลให้หมดสภาพการต่อสู้ แล้วค่อยช่วยรักษาให้ในภายหลัง

เพื่อการนั้นแล้ว การ์ฟีลจึงเริ่มขย้ำส่วนกำปั้นให้เละและกะจะเขมือบลากยาวไปถึงส่วนข้อศอก แต่เพียงแค่เคี้ยวส่วนแรกเสร็จ เขาก็รับรู้ได้ว่ามือข้างนั้นคือมือซ้ายซึ่งอัลไม่ควรจะมีอยู่

ทันใดนั้นเองที่ "กำปั้นดิน" ในปากการ์ฟีลก็ระเบิดออกจนกรามเขาหัก ฟันเขี้ยวทั้งบนและล่างแตกละเอียด แถมส่วนนิ้วยังพุ่งเข้าไปแหย่ลำคอซ้ำ ก่อให้เกิดปฏิกิริยาสำรอกอาหาร

ถูกช่วงชิงการมองเห็น ถูกโจมตีใส่กรามจนสะเทือนถึงสมอง สมดุลร่างกายถูกทำลาย จากนั้นการ์ฟีลที่แน่นิ่งขยับตัวไม่ได้ก็ถูกต่อยเสยคางอย่างรุนแรงในมุมทะแยงเป็นการปิดฉาก

อัล: ที่บอกว่าการทุ่มสุดตัวรับมือยากที่สุดน่ะแค่โกหกจ้า คนที่ไม่ยอมใช้หัวคิดน่ะ ไม่ครณามือชั้นหรอก

คำพูดดูหมิ่นและคำยั่วโมโหของอัลยิ่งทำให้ทัศนวิสัยของการ์ฟีลแดงฉานไปด้วยความเดือดดาลมากขึ้นทุกที

.

ตัดไปทางมุมมองของเอซโซ่ซึ่งเห็นการ์ฟีลถูกอัลเล่นงานเต็มสองตา เขาพยายามเตือนแล้ว แต่เจ้าหนุ่มหัวร้อนก็ยังรุดหน้าไปถูกปาทรายอัดใส่หน้า ซึ่งอัลคงเก็บมาจากทะเลทรายด้านนอก

อัลสร้างแขนดินเทียมขึ้นมาให้การ์ฟีลเขมือบต่อ จากนั้นก็ทำให้มันระเบิดคาปาก ปิดฉากด้วยการเสกศิลาออกมาเคลือบมือขวาเป็นถุงมือเกราะแล้วต่อยเสยคางซ้ำ

เอซโซ่ประเมินว่าการโจมตีต่อเนื่องของอัลมันสมบูรณ์แบบเกินไป ไม่ว่าจะเตรียมการล่วงหน้าไว้มากเพียงใด มันก็ไม่ควรที่จะราบรื่นขนาดนี้

เอซโซ่: จะมัวมาดูแคลนนายเป็นพวกปลายแถวไม่ได้อีกแล้ว! ไม่ใช่แค่แขนซ้ายเท่านั้น เตรียมใจเสียขาอีกสักข้างไปด้วยได้เลย! ――อุล ชีฮา!!

กระแส [ลม] รุนแรงก่อตัวขึ้นมาอย่างเหนือความคาดหมาย ทั้งที่คำร่ายมนตร์เป็นเวทวารีตระกูล "ชีฮา" มิหนำซ้ำยังมีเวทอัคคีตระกูล "โกอา" ที่ยิงขนาบมาจากด้านหลังอีกคาถา

เอซโซ่ที่เลิกออมมือสำแดงศักยภาพในฐานะจอมเวทอัจฉริยะด้วยร่ายมนตร์แบบหลอกชื่อคาถาหนึ่งบทและร่ายมนตร์แบบไม่เอ่ยชื่อคาถาอีกหนึ่งบท

ว่ากันว่าการจะร่ายมนตร์สองคาถาพร้อมกันจำเป็นต้องมีความสามารถคิดคำนวณแบบแยกส่วนราวกับว่ามี 2 สมองเลยทีเดียว

ซึ่งในโลกใบนี้มีจอมเวทอยู่ไม่เกิน 5 คนที่มีทักษะในระดับนั้น และหนึ่งในนั้นก็คือรอสวาล

.

อัลตัดสินใจหันหลังวิ่งหนีพายุเบื้องหน้าและกระโจนตัวเข้าไปในกองเพลิงโดยใช้เกราะศิลาบนแขนขวาเป็นโล่กำบังตัวเองจากไฟ

อัล: โอ้ววววว!!

แต่ถึงจะฝ่าเปลวเพลิงออกมาได้ ร่างของอัลก็ยังถูกวายุพัดไปอัดกระแทกใส่กำแพงและพื้นหอคอยสลับกันไปมาจนเดินต่อไม่ออกอยู่ดี

เอซโซ่: ――บ้าน่า

ทว่า ทุกครั้งที่อัลลอยไปกระแทกตรงไหน เขาจะร่ายมนตร์สร้างโคลนขึ้นมาเคลือบส่วนที่กำลังจะกระแทกได้ทันท่วงทีทุกรอบ เอซโซ่จึงเริ่มคิดทฤษฎีบ้าบอขึ้นมาได้

อัลเล่นงานการ์ฟีลได้ทั้งที่ฝีมือในฐานะนักรบเทียบกันไม่ติด แถมยังมีกลโกงบางอย่างที่รับมือได้กระทั่งไพ่ตายของเอซโซ่ผู้เป็นจอมเวทระดับหัวกะทิของราชอาณาจักร

เอซโซ่: นี่หรือว่าจะเป็น "การมองเห็นอนาคตแบบระยะสั้นเป็นพิเศษ" งั้นเหรอ?

ว่ากันว่ายอดนักรบและปรมาจารย์ศิลปะการต่อสู้สามารถอ่านการเคลื่อนไหวของศัตรูล่วงหน้าด้วยสัญชาตญาณได้

จอมเวทระดับสูงบางคนก็สามารถอ่านกระแสมานาของคู่ต่อสู้จนล่วงรู้มนตร์ที่กำลังจะร่ายได้เช่นกัน

แต่ปรากฏการณ์ที่เกิดขึ้นรอบตัวอัลมันเกินกว่าที่ทฤษฎีเหล่านั้นจะอธิบายได้ไปแล้ว แค่เพียงคิดถึงความเป็นไปได้นั้น ก็ชวนให้รู้สึกขนลุกซู่

เอซโซ่: นอกเหนือจากที่ใช้ผนึกท่านนัตสึกิกับคุณหญิงเบียทริซแล้ว ยังมีเวทมนตร์ลึกลับอยู่อีกอย่าง....

เอซโซ่เคยอ่านงานเขียนและสั่งสมความรู้เกี่ยวกับเวทมนตร์ที่มีอยู่ในปัจจุบันมาครบแล้ว แต่เขาไม่เคยได้ยินเกี่ยวกับเวทมนตร์ที่อัลใช้อยู่เลย

ไม่แน่ว่ามันอาจจะเป็นศาสตร์ต้องห้ามที่มิได้ถูกบันทึกไว้หรือไม่ก็เป็นเวทมนตร์แขนงใหม่ที่ไม่สามารถจัดประเภทตามธาตุทั้ง 6 ได้

ในเมื่อทุกการเคลื่อนไหวของเขาจะถูกอีกฝ่ายอ่านออก เอซโซ่จึงประเมินอัลให้เป็นภัยคุกคามระดับสูงสุดเช่นเดียวกับ "บิชอปมหาบาป" และ "แม่มด" โดยทันที

เอซโซ่: ――ตัดสินผลการดวลให้ได้ตอนที่ยังมีมานาเหลืออยู่นี่แหละ!

.

ตัดไปทางเพทร่ากับเมลี่ซึ่งพึ่งจะช่วยกันล้างจานมื้อเย็นเสร็จ ตั้งแต่ที่ได้ยินเสียงคำรามของการ์ฟีล เพทร่าก็สังหรณ์ใจไม่ดีมาโดยตลอด

เมลี่เดาว่าการ์ฟีลกำลังต่อสู้กับเอซโซ่หรือไม่ก็อัลอยู่บนชั้น 3 แต่เพทร่าไม่กล้าขึ้นไปดูเพราะกลัวที่จะเป็นตัวถ่วง เมลี่จึงชั่งใจว่าเธอควรส่งเจ้าแมงป่องน้อยไปสังเกตการณ์ดีไหม

เพทร่าเป็นห่วงความปลอดภัยของสุบารุ แต่ก็เลือกที่จะเชื่อมั่นว่าหากเขามีเบียทริซกับการ์ฟีลอยู่เคียงข้างก็คงจะปลอดภัย

การ์ฟีล: ――เพทร่าาา! เมลี่!

เพทร่า: ――เฮือก คุณการ์ฟ!?

ตอนนั้นเองที่การ์ฟีลรีบรุดหน้าเข้ามาในห้องที่เด็กสาวทั้งสองอยู่ ร่างของเขาทั้งโชกเลือดและมีบาดแผลเต็มไปหมด ฟันเขี้ยวเองก็หายไปหลายซี่

การ์ฟีลร้องขอให้เพทร่าใช้เวทตะวันเสริมแก่งให้แก่ร่างของเขาโดยด่วน เพทร่าจึงรีบทำตามที่ขอแม้ว่าประสบการณ์เสริมแกร่งคนอื่นของเธอจะยังน้อยก็ตาม

การ์ฟีลกระชากพื้นหินของห้องออกมาอย่างกะทันหันจนกระทั่งเมลี่ยังตกใจร้องกรี๊ด จากนั้นเขาก็รีบเอาพื้นหินที่ดึงออกมาไปปิดทับประตูห้องโดยทันที

.

เมลี่: ――น้ำ!?

ก่อนที่พวกเด็กสาวจะทันได้ถามเหตุผล ทั้งคู่ก็สังเกตเห็นและได้ยินเสียงกระแสน้ำโคลนที่ไหลเชี่ยวกรากและอัดแน่นเต็มชั้น 4 ของหอคอย

การ์ฟีล: อ่านล่วงหน้าไปสิวะ.... ต่อให้อ่านไปก็กันการโจมตีนี้ไม่ได้หรอกเฟ้ย!

ระหว่างที่ออกแรงสู้กับกระแสน้ำ การ์ฟีลก็เยาะเย้ยคู่ต่อสู้ด้วยสีหน้าโมโหที่ทำให้เพทร่าทั้งกลัวและสงสัยว่ามันเกิดอะไรขึ้น หรือเขากำลังสู้อยู่กับใคร

เพทร่า: ――พยายามเข้านะ!

แต่เพทร่าก็เลือกที่จะเก็บคำถามเหล่านั้นไว้แล้วหันมาส่งกำลังใจให้การ์ฟีลที่ช่วยปกป้องพวกเธออยู่แทน หลังจากนั้นไม่นานเสียงกระแสน้ำก็เริ่มจางหายไป

เอซโซ่: การ์ฟคุง! มาทางนี้! ข้างบน! อีกชั้นที่ไม่ใช่ [ไทเกต้า]!

น้ำเสียงของเอซโซ่ดังกึกก้องจนบอกไม่ถูกว่าเขาตะโกนบอกมาจากที่ไหน เป็นไปได้ว่านี่คือผลลัพธ์ของเวทมนตร์สักคาถาหนึ่ง

การ์ฟีลไม่มีเวลาอธิบายสถาณการณ์ แต่เพทร่าถามสั้นๆ เพียงคำเดียวว่า "คุณอัลเหรอ?" ซึ่งการ์ฟีลก็ยืนยันว่า "ใช่แล้ว"

เพทร่า: อย่าร้องนะ อย่าร้องนะ อย่าร้องนะ อย่าร้องนะ อย่าร้องนะ อย่าร้องนะ.... อึก

หลังการ์ฟีลวิ่งจากไปจนพ้นระยะแล้ว เพทร่าก็เอามือกุมใบหน้าเพื่อพยายามฝืนปิดกั้นสิ่งที่จะไหลออกมาตามน้ำเสียงที่สั่นเทา เมลี่จึงพยายามลูบหัวปลอบใจเพทร่า

เมลี่: บางทีฉันอาจจะผิดเองแหละน้า ....ไม่ใช่ทุกคนที่ความอ่อนโยนของพี่ชายกับพี่สาวจะสามารถช่วยเยียวยาได้

เพทร่า: ไม่จริง...น่า....

เพทร่าอยากที่จะปฏิเสธคำพูดนั้น แต่สุดท้ายก็ไม่มีคำพูดใดๆ ออกมา เธอทำได้เพียงแต่ร้องไห้สะอึกสะอื้น

.

ต่อหน้ากระแสน้ำโคลนเชี่ยวกรากที่ไหลท่วมเต็มทางเดินในหอคอย อัลเดบารันไม่สามารถต่อต้านอะไรได้เลย แม้ว่าตัวเขาจะมีแอดแวนเทจ(ข้อได้เปรียบ)จากกลโกงที่มีอยู่ก็ตาม

กระนั้นอัลเดบารันก็ไม่คิดจะทำตัวเป็นขี้แพ้ชวนตีและเลือกยอมรับในความแข็งแกร่งของอีกฝ่ายซึ่งเป็นผู้ที่ขัดเกลาทักษะมาจนเชี่ยวชาญ

อัล: ――โอ้กกกก

กระแสน้ำวนที่มิอาจหนีพ้นช่วงชิงทั้งเรี่ยวแรงและอุณหภูมิไปจากร่างกายของอัล แถมการฝืนต่อต้านสายน้ำยิ่งเป็นการทำให้เปลืองแรงหนักยิ่งกว่าเดิมเสียอีก

การสร้างกำแพงดินหรืออุปกรณ์ศิลาก็ไม่ได้ช่วยอะไร เพราะกระแสน้ำคือสิ่งที่โจมตีได้จากทั่วทุกทิศ ต่างจากลมหรือเวทมนตร์อื่นๆ ที่มีทิศทางชัดเจน

กว่าที่จะถูกพัดขึ้นมาถึงยอดหอคอย อัลต้องกินน้ำเข้าไปมหาศาลจนตัวพองเป็นลูกโป่งน้ำ ตอนนี้ร่างกายช่วงล่างก็แทบจะไม่รู้สึกอะไรเลย

อัลพยายามขับน้ำให้ออกมาจากทุกรูทั่วร่าง ทั้งจมูก ปาก ตา และหู แต่เขาไม่กล้าตรวจดูว่าตนเองเผลอฉี่ราดไปบ้างไหม

.

เอซโซ่: ――เอาล่ะ ในเมื่อไม่เหลือเรี่ยวแรงที่จะต่อต้านแล้ว ขอฟังคำอธิบายหน่อย

นักรบและจอมเวทเดินขึ้นบันไดมายังยอดหอคอยที่อัลอยู่ ทั้งสองมีสภาพเหนื่อยล้าแต่ก็ยังพร้อมที่จะสู้ต่อหากจำเป็น ส่วนอัลนั้นไม่ต่างอะไรจากผ้าขี้ริ้วชุบน้ำ

ตะวันลับขอบฟ้าไปแล้ว ยามค่ำคืนที่ท้องฟ้าเต็มไปด้วยดวงดาวส่องแสงระยิบระยับจึงมาเยือนในขณะที่อัลได้แต่นอนหงายอยู่บนพื้นของยอดหอคอย

อัลเกลียดดวงดาว เขาเกลียดดวงดาวที่คอยมองลงมาจากที่สูงส่งและส่องประกายไปวันๆ ราวกับว่ากำลังดูหมิ่นและเยาะเย้ยสภาพในปัจจุบันของเขาอยู่

การ์ฟีล: คืนจอมพลกับเบียทริซมา....

อัลรู้สึกนับถือการ์ฟีลที่ให้ความสำคัญกับสองคนนั้นเหนือกว่าอาการบาดเจ็บของตนเอง น่าเสียดายที่ความเห็นทั้งคู่สวนทางกัน

ที่จริงอัลมิได้เกลียดการ์ฟีล เอซโซ่ เพทร่า เมลี่ แฟรม หรือใครก็ตามที่เขาอาจจะต้องสู้ด้วยในอนาคตเลยด้วยซ้ำ

บุคคลที่อัลเดบารันเกลียดชังมีเพียงแค่ "ตัวเขาเอง" และ "นัตสึกิ สุบารุ"

.

เอซโซ่เตือนอัลว่าต่อให้เขามีศาสตร์ต้องห้ามหรือเวทมนตร์ลึกลับอะไรอยู่ สุดท้ายก็ไม่มีใครที่สามารถเอาชนะได้ทุกศึก ยังไงก็มีโอกาสถูกแก้ทางได้อยู่ดี

ซึ่งฝั่งอัลก็ไม่คิดจะปฏิเสธ ผลลัพธ์มันเห็นชัดกันอยู่แล้วว่าความสามารถกับทักษะการสังเกตและวิเคราะห์ของเอซโซ่เอาชนะอำนาจของอัลเดบารันมาได้

อัล: ――ท่านเอซโซ่ คุณพูดถูกแล้วครับ ชั้นน่ะเอาชนะทุกศึกไม่ได้หรอก

คำพูดนั้นทำให้การ์ฟีลรู้สึกขุ่นเคือง ในขณะที่เอซโซ่รู้สึกระแวงมากยิ่งขึ้น ไม่ว่าอัลจะลองพูดอะไร เขาก็ไม่ยอมประมาทเลย น่ารำคาญจริงๆ

รีเซ็ตผ่านไป "748 ครั้ง"

ไม่ว่าจะเริ่มใหม่สักกี่ครั้ง อัลเดบารันก็แทบจะทำอะไรไม่ได้เลยช่วงที่ถูกกระแสน้ำซัด นอกเสียจากพยายามสังเกตว่ากระแสน้ำพาเขาไปที่ไหนบ้าง

ไหลไปตามกระแสน้ำ วนเวียนซ้ำแล้วซ้ำเล่า และในที่สุุด อัลเดบารันก็คว้าโอกาสแห่งชัยชนะมาไว้ในมือได้สำเร็จ

อัล: ไม่มีทางชนะทุกศึกได้ ――เพราะงั้น ชนะในตอนท้ายสุดให้ได้แค่รอบเดียวก็พอแล้ว

เอซโซ่: พูดถึงอะไร....

อัล: ชั้นอยากจะมาที่นี่นั่นแหละ ที่นี่นี่แหละ เงื่อนไขแห่งชัยชนะหนึ่งเดียวของชั้นล่ะ

ที่กล่าวมาทั้งหมดนั้น ไม่ใช่เพราะอัลเดบารันอยากโอ้อวดชัยชนะ แต่เป็นเพราะว่าเขาอยากให้คนอื่นได้รู้ว่าตนเองต้องสั่งสมละอองดาวมากเพียงใดกว่าที่จะคว้าโอกาสชนะมาได้

ว่าแล้วอัลที่ยังคงนอนอยู่บนพื้นจึงชี้นิ้วไปยังทิศทางหนึ่งเพื่อเฉลยคำตอบของข้อสงสัย แล้วเมื่อการ์ฟีลกับเอซโซ่มองตามไป พวกเขาก็ได้เห็นสิ่งหนึ่งตกอยู่ในบนพื้น

การ์ฟีล: [คัมภีร์แห่งผู้วายชนม์] เรอะ....

เอซโซ่: ของใครกัน!?

คัมภีร์แห่งผู้วายชนม์เล่มหนึ่งไหลมากับกระแสน้ำด้วย แถมยังตกอยู่บนพื้นในสภาพที่หน้ากระดาษเปิดค้างเอาไว้

เป้าหมายที่แท้จริงของอัลเดบารันในการเดินทางมายังหอสังเกตการณ์เพลอาเดสคือการตามหาหนังสือเล่มนั้นและใช้งานมันตั้งแต่แรกเริ่ม

เพราะมันคือหนทางเดียวที่อัลเดบารันจะสามารถเตรียมการเพื่อกำจัด "นัตสึกิ สุบารุ" ได้ และไตเติลของ [คัมภีร์แห่งผู้วายชนม์] เล่มนั้นก็คือ....

อัล: ――ชื่อของชั้นเองไงล่ะ

คำพูดประโยคนั้นทำให้ทั้งเอซโซ่และการ์ฟีลสับสนจนแน่นิ่งไปชั่วขณะ มันคือช่องโหว่ใหญ่ให้อัลเดบารันเล่นงาน น่าเสียดายที่เขาไม่เหลือเรี่ยวแรงแล้ว เขาจึงฝากให้ [อัลเดบารัน] จัดการแทน

สิ่งมีชีวิตเกล็ดสีน้ำเงินจากสายพันธุ์ที่แข็งแกร่งที่สุดในโลกใบนี้จดจ้องไปยังหน้ากระดาษของ [คัมภีร์แห่งผู้วายชนม์] ที่เปียกโชก จากนั้นก็สยายปีกออกและกล่าวว่า...

[มังกรเทพ(อัล): ――ดวงดาวนั่นแหละที่ผิด]

[มังกรเทพ] วอลคานิก้า ――ไม่สิ [มังกรเทพ] อัลเดบารันพ่นลมหายใจใส่นักรบและจอมเวทที่ยืนแน่นิ่งอยู่อย่างไร้ปรานี

.

จบตอน