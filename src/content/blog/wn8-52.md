---
title: 'บทที่ 8 ตอนที่ 52 "มีเดียม โอคอนเนล"'
description: "มีเดียม โอคอนเนล"
date: 2024-04-22
image: "@assets/blog/wn8-52.webp"
imageAlt: webnovel arc8 chapter52
categories: [Arc 8]
author: admin
hideToc: true
tags: [rezeroarc8]
---

"เซรีน่า ดราครอย" กำลังสอดส่องภาพรวมของสนามรบจากที่ศูนย์บัญชาการของเมืองการ์คลา แล้วบ่นพึมพำว่าผู้บัญชาการของฝั่งศัตรูจัดกำลังรบได้ห่วยแตกเหลือเกิน

ปกติสงครามในวอลลาเคียจะต้องคำนึงกำลังรบทางอากาศอยู่เสมอ เซรีน่าจึงจัดกำลังรบให้ชนเผ่าชูดราคเตรียมรับมือน่านฟ้าเอาไว้

แต่ศัตรูกลับส่งผีดิบมกรบินมามาโจมตีแบบเป็นระยะๆ เท่านั้น มันช่างไร้ประสิทธิภาพสิ้นดีทำเอาเซรีน่ารู้สึกหงุดหงิดไปเลย

นอกจากเซรีน่าแล้ว ภายในศูนย์บัญชาการก็ยังมีออตโต้ อนาสตาเซีย และเอคิดน่า(จิ้งจอก) ส่วนเสนาบดีเบลสเต็ตซ์กำลังวุ่นอยู่กับการดูแผนที่และสั่งการผู้ส่งสาร

เซรีน่าคุ้นชินกับบรรยากาศสงครามเช่นนี้ดี มันเคยเป็นภาพลักษณ์ที่ปกติของวอลลาเคียก่อนที่วินเซนต์จะขึ้นครองราชย์

ตัวเซรีน่าเองตีความกฎเหล็กของวอลลาเคียว่า "สิ่งล้ำค่าย่อมได้มาจากความขัดแย้งและการสู้รบเท่านั้น" เธอจึงเข้ากันได้ดีกับวิถีจักรวรรดิ เพราะงั้น...

เซรีน่า: ――ไม่มางั้นรึ บัลรอย

ทัพหน้าสุดของทั้งสองฝั่งแลกดาบกันไปได้สักพักใหญ่ จนต่างฝ่ายต่างสูญเสีย กระนั้นน่านฟ้าก็ยังคงว่างเปล่าไร้วี่แววของ "มือปืนกระสุนมนตรา"

ถ้าหากว่าเขาคนนั้นตั้งใจจะมาที่สนามรบแห่งนี้ ป่านนี้หัวใจของเซรีน่าคงถูกยิงทะลุไปนานแล้ว นั่นแหละคือสาเหตุที่เธอตั้งใจยืนอยู่ใกล้บานหน้าต่าง

.
เซรีน่าเก็บบัลรอยมาเลี้ยงดูตั้งแต่เขายังเป็นเด็กน้อยเนื้อตัวสกปรก จนเขาเติบใหญ่ ถูกฆ่าตาย และคืนชีพกลับมาเป็นผีดิบ

ที่ผ่านมาเซรีน่ายังไม่มีโอกาสได้เจอหน้าผีดิบบัลรอยเลยสักครั้ง แล้วในศึกครั้งนี้ก็ยังไร้วี่แววที่เขาจะบุกมายังเมืองการ์คลาอีกต่างหาก ราวกับว่าเขากำลังหลบหน้าเธออยู่

เซรีน่า: ....นายน่ะ อยากจะเกลียดฉันสักเท่าไหร่ก็เชิญเลย

อนาสตาเซีย: แค่นั้นก็น่าจะพอได้แล้วใช่ไหมล่ะ?

อนาสตาเซียและเอคิดน่า(จิ้งจอก)ดูออกว่าเซรีน่าตั้งใจจะทำอะไร เซรีน่าจึงพูดติดตลกว่าต่อให้เธอถูกสอยหัวระเบิด คนอื่นในห้องนี้ก็น่าจะสามารถรักษาสติและสั่งการต่อได้

ในเมื่อบัลรอยไม่โผล่มา เซรีน่าจึงเปลี่ยนใจว่าถ้าหากสถานการณ์เข้าตาจน เธอตั้งใจจะให้หน่วยมกรบินในสังกัดที่เก็บไว้เป็นไพ่ตายเข้าร่วมศึกทันที

แต่ที่น่ากังวลคือฝั่งศัตรูเองก็น่าจะมีเหตุผลที่ยังกั๊กนักขี่มกรบินไว้ด้วยเช่นกัน ซึ่งตอนนั้นเองที่ผู้ส่งสารเปิดประตูศูนย์บัญชาการเข้ามาเสียงดังสนั่น

ผู้ส่งสาร: ขออนุญาตขอรับ!

เบลสเต็ตซ์: รายงานให้กระชับ

ผู้ส่งสาร: ขอรับ! เป้าหมายสำคัญที่ให้ระวังไว้โผล่มาแล้วขอรับ! ยืนยันการพบตัวหน่วยมกรบินข้าศึก!

เซรีน่า: ――ไม่จริงน่า

ทันทีที่ได้ยินรายงาน เซรีน่าก็รีบมองออกไปนอกหน้าต่าง แต่กลับไม่พบเงาของหน่วยมกรบินบนน่านฟ้าฝั่งที่ทัพศัตรูบุกมาเลย ผู้ส่งสารจึงรายงานต่อว่า....

ผู้ส่งสาร: ――หน่วยมกรบินข้าศึกบินอ้อมหุบเขาใหญ่ด้านหลังป้อมปราการใหญ่และลุกร้ำเข้ามาในเขตน่านฟ้าของป้อมปราการแล้ว! ทหารข้าศึกถูกปล่อยตัวลงมา ทำให้ผีดิบบุกเข้ามาในตัวเมืองแล้วขอรับ!

.
มีเดียม โอคอนเนล นั้น มี "พรคุ้มครองแห่งความเบิกบาน" อยู่

คุณสมบัติของมัน คือ ยิ่งผู้ถือครองมีจิตใจเบิกบานและมีแรงกระตุ้นสูงมากเท่าไร ความสามารถทางกายภาพของเจ้าตัวก็ยิ่งสูงขึ้นตามเท่านั้น

มีเดียมไม่ได้รู้ตัวเลยว่าตนเองมี "พรคุ้มครองแห่งความเบิกบาน" อยู่ ฟล็อปผู้เป็นพี่ชายเองก็ไม่ทราบเรื่องนี้เช่นกัน

แต่ทุกครั้งที่มีเดียมรู้สึกฮึกเหิมทำนองว่า "ต้องพยายามสักหน่อยแล้ว!" หรือเวลาที่พี่ชายบอกเธอว่า "พยายามเข้า!" มีเดียมก็จะรู้สึกว่าร่างกายของตนแกร่งขึ้นอยู่เสมอ

ด้วยเหตุนั้น พรคุ้มครองดังกล่าวจึงกลายเป็นความแข็งแกร่งแบบลับๆ ของพี่น้องโอคอนเนล ทั้งที่สองพี่น้องจอมร่าเริงคู่นี้ไม่ได้รู้ตัวเลยด้วยซ้ำ

"พรคุ้มครองแห่งความเบิกบาน" มีข้อเสียคือความแข็งแกร่งของผู้ถือครองจะขึ้นอยู่กับภาวะทางอารมณ์ ดังนั้น ความแข็งแกร่งจึงลดลงตอนที่เจ้าตัวอารมณ์ดิ่งเช่นกัน

ปกติแล้ว "พรคุ้มครองแห่งความเบิกบาน" เข้ากันได้ดีกับมีเดียมผู้ร่าเริงและมองแง่บวกอยู่เสมอมากๆ แต่ก็มีบางครั้งที่เกิดเหตุร้ายจนจิตใจของเธอดิ่งวูบลง

ครั้งแรกคือตอนที่ "ไมลซ์" หนึ่งในสมาชิกครอบครัวของเธอตายจากไป

ครั้งที่สองคือตอนที่ "บัลรอย" สมาชิกครอบครัวอีกคนมาเสียชีวิตตามไป

และครั้งที่สามคือตอนที่บัลรอยฟื้นคืนชีพกลับมาเป็นผีดิบ

.
ทว่า สถานการณ์ปัจจุบันมันไม่คอยท่าให้เธอมัวแต่ร้องห่มร้องไห้อยู่หลายวันเหมือนสองครั้งแรก

ต่อให้โศกนาฏกรรมครั้งนี้จะเศร้าที่สุดในชีวิต ต่อให้มันจะทำให้หัวใจของเธอแตกสลายเป็นเสี่ยงๆ "มีเดียม โอคอนเนล" ก็ได้ตัดสินใจแล้วว่าจะหยุดร่ำไห้

ในตอนที่เธอเก็บตัวเศร้าซึมอยู่ในห้องพัก ฟล็อปได้มาเยี่ยมหาและกล่าวขอโทษที่เขาไม่ได้คำนึงถึงความเป็นไปได้ที่บัลรอยจะคืนชีพกลับมา

มีเดียม: หนูน่ะ รักพี่จ๋าที่สุดเลย

ฟล็อป: อา ดีใจมากเลย ขอบคุณนะ พี่เองก็รักน้องเหมือนกัน

มีเดียม: หนูน่ะ รักทั้งพี่เซรี แล้วก็รักพี่ไมลซ์ที่สุดเลยด้วย

ฟล็อป: นั่นสิเนอะ เรื่องนั้นไม่เคยกังขาหรอก แน่นอนว่าพี่เองก็รักสองคนนั้นที่สุดเหมือนกัน

มีเดียม: ....หนู...รักพี่บัลที่สุดเลยเหมือนกัน

ฟล็อป: อื้อ

ฟล็อปปล่อยให้น้องสาวที่สะอื้นไห้ไม่หยุดกดศีรษะซุกตัก เขาเพียงแค่คอยพยักหน้าและตอบรับอยู่เงียบๆ

มีเดียม: ทั้งที่หนู รักเขาที่สุดแท้ๆ แต่กลับไม่ได้คิดถึงคนที่รักที่สุดเลย

มีเดียมไม่เคยคำนึงถึงโอกาสที่บัลรอยจะกลับมาเป็นผีดิบเลยสักนิด ไม่ใช่เพราะว่าเธอโง่ แต่เพราะเธอเลือกที่จะไม่ยอมรับความจริง เลือกที่จะไม่คิดถึงความเป็นไปได้

มีเดียมรู้สึกเสียใจอย่างสุดซึ้งที่เธอไม่สามารถห้ามบัลรอยมิให้ทำเรื่องมุทะลุเกินตัวเพราะการเสียชีวิตของไมลซ์ได้

ทั้งๆ ที่เธอรู้ดีอยู่แก่ใจว่าความตายของไมลซ์มันกัดกินจิตใจของบัลรอยจนสุดท้ายเขาตัดสินใจวางแผนลอบสังหารวินเซนต์และต้องมาตายจากไปอีกคน

.
ฟล็อปวิเคราะห์ว่าถ้าหากหัวหน้าฝั่งศัตรูรู้ทันแผนการของวินเซนต์ บัลรอยจะต้องรออยู่ที่นครหลวงลูปุกาน่าเพื่อลอบสังหารวินเซนต์อย่างแน่นอน

นิสัยที่อยากเป็นคนลงมือจบศึกโดยเร็วที่สุดของบัลรอยนั้นไม่เคยแปรเปลี่ยน และมันก็เป็นสิ่งที่สองพี่น้องโอคอนเนลคุ้นเคยเป็นอย่างดี

ในเมื่อฟล็อปไม่สามารถต่อสู้ได้และเป็นเพียงตัวถ่วง เขาจึงอยากฝากฝังให้มีเดียมติดตามวินเซนต์ไปเผชิญหน้ากับบัลรอยที่ลูปุกาน่าแทนตนเอง

เพียงได้ฟังเรื่องนั้น มีเดียมก็เริ่มกลับมาอารมณ์ดีแถมยังหยุดร้องไห้ ฟล็อปมักจะรู้ดีอยู่เสมอว่าควรพูดอะไรถึงจะทำให้น้องสาวของเขาเบิกบานใจ

แถมเขายังเตรียมแผนการไว้แล้วว่าจะโน้มน้าววินเซนต์ให้ยอมพาตัวมีเดียมไปด้วยได้อย่างไร

ฟล็อป: ในเมื่อต่อให้น้องบอกว่าอยากจะไปด้วยขนาดไหน องค์จักรพรรดิคุงก็คงไม่ยอมตกลง ถ้างั้นก็ต้องคำนึงถึงวิธีการโน้มน้าวที่จะทำให้เขายอมตกลงอย่างถี่ถ้วน จริงไหมล่ะ อย่าได้กังวลไปเลย จุดอ่อนขององค์จักรพรรดิคุงน่ะรู้ดีอยู่แล้ว

มีเดียม: สุดยอดเลยค่า! สมกับที่เป็นพี่จ๋า! แล้วจุดอ่อนของอาเบลจินคืออะไรล่ะ?

ฟล็อป: ――แน่นอนว่า "ความรัก" ยังไงล่ะ

ถ้าหากเป็นคนอื่น คนที่ได้ยินคำตอบอย่างมั่นใจของฟล็อปคงจะทำหน้าฉงนไปแล้ว แต่สำหรับมีเดียม เธอมักจะตอบรับต่อความคิดของพี่ชายเช่นนี้เสมอ

มีเดียม: สมกับที่เป็นพี่จ๋า! พึ่งพาได้เสมอเลยนะ!

.
สุดท้าย "มีเดียม โอคอนเนล" ก็ผ่านการคัดเลือกให้เข้าร่วมเป็นหนึ่งในสมาชิก "หน่วยกอบกู้จักรวรรดิวอลลาเคียจากความพินาศ"

มีเดียมไม่นึกมาก่อนเลยว่าการได้พบพานกับสุบารุ เรม และสปิก้าที่เมืองกัวลาลจะพาตัวเธอมาถึงจุดนี้

ความใจดีของสองพี่น้องในตอนนั้นทำให้สุบารุมอบโอกาสให้มีเดียมได้เป็นผู้จัดการ "มือปืนกระสุนมนตรา" บัลรอย เทเมกริฟ โดยที่มีผู้ช่วยเหลือที่วางใจได้อีก 1 คน

มีเดียม: ขอบใจนะ รอสจิน ที่ยอมมาช่วยเป็นพลังให้ชั้น

รอสวาล: ม่ายร้อก~ ทางฉันเองก็ซาบซึ้งใจยอมให้ตามมาช่วยด้วยเหมือนกาน~ ว่ากันตามตรง คู่ต่อสู้ที่เธอปรารถนาจะเผชิญหน้าน่ะเป็นศัตรูที่แกร่งไม่ธรรมดาเลยล่ะ ยิ่งมีไพ่อยู่ในมือมากเท่าไหร่ก็ยิ่งดี

มีเดียม: ....? แต่ชั้นเป็นผู้หญิงไม่ใช่ไพ่นะ?

รอสวาล: อุ๊ยตายล่ะ ไทป์เดียวกับท่านเอมิเลียสิน้า~

ขณะนี้ทั้งสองกำลังบินอยู่บนน่านฟ้าด้วยเวทมนตร์ของรอสวาล โดยที่รอสวาลคอยประคองร่างของมีเดียมเอาไว้

ถึงแม้จะเคยขึ้นนั่งบนหลังมกรบินมาก่อน แต่นี่ถือเป็นประสบการณ์ครั้งแรกที่มีเดียมเคยได้โบยบินกับมนุษย์เลย

มีเดียม: เคล็ดลับของการโบยบินบนท้องฟ้าก็คือการเชื่อใจคนที่บินไปด้วยกัน แล้วปล่อยให้คนๆ นั้นจัดการทุกอย่างยังไงล่ะ!

รอสวาล: เคล็ดลับการใช้ความกล้าเข้าว่านั่นน่ะ ถ้าเอาไปสอนให้ออตโต้คุงกับเพทร่าคุงที่ไม่คุ้นชินกับการบินเสียทีได้ก็คงดีสิน้า~

.
มีเดียมสัมผัสได้ว่ารอสวาลไม่ค่อยถูกกับคนอื่นนัก เธอเดาว่าเขาคงจะเป็นคนประเภทเดียววินเซนต์ ตีตัวออกห่างผู้อื่น เพื่อที่ตนเองจะได้ไม่รู้สึกเจ็บปวด

มีเดียม: แต่ว่า ถ้ามัวแต่ทำอย่างนั้นต่อไปเรื่อยๆ ระวังจะเสียใจทีหลังเอานะ

รอสวาล: .....

มีเดียม: เพราะงั้น ชั้นจะแสดงตัวอย่างให้ทั้งรอสจินกับอาเบลจินได้เห็นเอง

ตอนนั้นเองที่ทั้งสองได้ยินเสียงคำรามของ "มังกร" ที่มีหมู่เมฆรายรอบดังกึกก้องขึ้นมา การ์ฟีลกำลังรับมือมังกรตัวนั้นอยู่ตามที่ได้วางแผนเอาไว้

มีเดียมสูดหายใจลึกๆ เพราะเธอรู้ดีว่าจากนี้ไป พวกตนไม่สามารถถอยหลังกลับได้อีกแล้ว

มีเดียม: รอสจิน

รอสวาล: มาเริ่มกันเถอะ อะไรเล่า อย่าได้กังวลไปเลย ――ฉันน่ะ คือจอมเวทที่แข็งแกร่งที่สุดในโลกนี้เชียวนะ

ทันทีที่กล่าวจบ รอสวาลก็เริ่มกระหน่ำยิงเปลวเพลิงจากเหนือหมู่เมฆ โดยเล็งยิงไปที่พระราชวังแก้วผลึก

กระทั่งว่าตอนที่มือขวาของเขากำลังร่ายเวทระดับสูงเช่นนั้น มือซ้ายของรอสวาลก็ยังคงสามารถร่ายเวทมนตร์โบยบินให้ตัวเขากับมีเดียมไปพร้อมๆ กันได้

ราวกับว่าเขาสามารถแยกประสาทระหว่างปาก ตา สมอง และแขนสองข้างให้ทำงานที่สลับซับซ้อนคนละอย่างกันได้

.
มีเดียมเลือกที่จะไม่รบกวนสมาธิรอสวาลและจดจ่อความสนใจไปยังกระสุนเพลิงที่ถูกยิงจนระเบิดกับมกรบินที่โบยบินฝ่าน่านฟ้าสีแดงฉาน

ถึงแม้ว่าเธอจะเห็นอีกฝ่ายที่อยู่ไกลออกไปตัวเล็กเท่าจุด แต่มีเดียมก็รู้ดีว่านั่นคือบุคคลที่เธออยากเห็น อยากพูดคุย และอยากสัมผัส

ขณะนี้ "พรคุ้มครองแห่งความเบิกบาน" กำลังสำแดงประสิทธิภาพออกมาในระดับสูงที่สุดนับตั้งแต่ที่ "มีเดียม โอคอนเนล" ถือกำเนิดมา

ความนึกเสียใจไม่หลงเหลืออยู่แล้ว มีเดียมตัดสินใจแน่วแน่ว่าเธอต้องการจะทำอะไร เธอได้รับมอบหมายมาจากพี่ชายให้เผชิญหน้ากับบุคคลที่รักโดยที่มีผู้ช่วยที่พึ่งพาได้อยู่ข้างกาย

มีเดียม: ไม่ยอมปล่อยให้หนีไปไหนอีกแล้ว ยอมคุยกับชั้นซะดีๆ พี่บัล

ชั่ววินาทีต่อมา มีเดียมก็ชักมีดพร้าขึ้นมาฟันกระสุนแสงที่อีกฝ่ายเปิดฉากยิงเข้ามาจากระยะไกล แรงกระแทกสะเทือนไปทั่วร่างของมีเดียม แต่รอสวาลที่อุ้มเธออยู่ไม่ได้รับบาดเจ็บ

นั่นคือสัญญาณเริ่มต้นของการศึกเหนือเวหาจากระยะไกลที่ดุเดือดที่สุดในประวัติศาสตร์ของจักรวรรดิวอลลาเคีย

.
จบตอน