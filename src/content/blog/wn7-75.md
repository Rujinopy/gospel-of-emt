---
title: 'บทที่ 7 ตอนที่ 75 "I know" พาร์ท 1'
description: "I know"
date: 2023-11-20
image: "@assets/blog/wn7-75.webp"
imageAlt: webnovel arc7 chapter75
categories: [Arc 7]
author: admin
hideToc: true
tags: [rezeroarc7]
---
เซซิลุสที่กิโมโนถูกเผาจนยับเยินและใบหน้าซีกซ้ายไหม้เกรียมยังคงแสดงท่าทีรื่นเริงไม่เปลี่ยนเหมือนคนเพี้ยน

มันทำให้สุบารุคิดว่าคนที่จิตใจปกติดีบนเกาะนี้ตายไปหมดแล้ว เหลือเพียงพวกจิตผิดเพี้ยนอย่างเซซิลุส ท็อดด์ อาราเคียและสุบารุที่ยังมีชีวิตรอดอยู่

เซซิลุสดูออกว่าสุบารุยังทำใจกับการตายของเฮียอินไม่ได้ เลยปลอบใจว่าเฮียอินมีสีหน้าตอนตายที่ดีแล้ว เป็นการตายแบบพึงพอใจไม่มีอะไรติดค้าง

เซซิลุส: เอาล่ะ ถึงจะพึ่งได้เจอกันก็เถอะครับ แต่ที่จริงแล้วผมกำลังยุ่งอยู่นะ กำลังดวลเดือดอยู่กับผู้หญิงล่อนจ้อนที่อาละวาดไปทั่วเกาะอยู่น่ะครับ

เซซิลุสพร่ำเพ้อว่าเขาพึ่งเคยเจอคนที่แข็งแกร่งทัดเทียมกันเป็นครั้งแรก ทั้งที่ผู้ที่ก้าวเดินบนเส้นทางแห่งดาบสวรรค์ควรจะมีแค่เขาคนเดียวแท้

.
เซซิลุสสาธยายว่าที่เขายิ้มรื่นเริงอยู่เสมอไม่ว่าสถานการณ์จะเลวร้ายแค่ไหน เป็นเพราะ "ผู้ชม" จากเบื้องบนจับตาดูเขาอยู่เสมอ ถึงต้องไม่แสดงด้านที่น่าอับอายออกมา

เซซิลุส: โอ๊ะโอ ดูเหมือนว่าเวลาพักจะหมดแล้วสินะครับ

อาราเคีย: เซซิลุส....

ตอนนั้นเองอาราเคียที่ทั้งร่างลุกเป็นไฟก็ลอยตัวมาลงจอด คทาสามง่ามของเธอหักไปกิ่งหนึ่ง แถมผ้าปิดตาก็หายไป

เปลวเพลิงของอาราเคียเริ่มทำการเผาไหม้ทุกสิ่ง ทั้งกำแพงและพื้นของโถงทางเดิน รวมถึงศพของเฮียอิน เซซิลุสจึงบอกสุบารุว่าอยากอยู่ต่อหรือหนีไปก็เรื่องของเขา

สุบารุไม่รู้ว่าทำไมเขาถึงไม่ปล่อยให้ตัวเองไหม้ตายหรือกลืนยาพิษไปเสีย สุดท้ายเขาก็เลือกที่จะวิ่งหนีแบบโซเซ ยื้อชีวิตของตัวเองในลูปนี้ต่อไป

.
หลังสุบารุจากไป เซซิลุสก็รำพึงว่าทำไมเขาถึงได้โดนอาราเคียเกลียดขนาดนี้ เพราะในมุมมองของเขา ทั้งคู่ไม่รู้จักกันมาก่อน แต่ฝ่ายอาราเคียยิ่งโกรธที่เซซิลุสจำเธอไม่ได้

เซซิลุสนึกสงสัยว่าอาราเคียจะใช่คู่ปรับที่เป็นบันไดไปสู่วิถีแห่ง "ดาบสวรรค์" ที่เขาใฝ่ฝันหรือเปล่า?

อาราเคีย: เป็นแบบนี้ตลอด.... ไม่เคย...มีใคร...บอกอะไรกันเลย!

ความเดือดดาลของเธอเร่งความร้อนให้สูงขึ้นไปอีกจนเปลวเพลิงสีแดงบนหลังอาราเคียแปรเปลี่ยนไปเป็นเปลวเพลิงสีฟ้า

อาราเคีย: ทั้งองค์หญิง ทั้งฝ่าบาท.... ต่างก็ปิดบังฉันกันหมด.... เป็นแบบนี้ตลอด

เซซิลุส: รู้สึกไม่ดีเพราะถูกทอดทิ้งเหรอ?

เซซิลุสอ่านใจคนถูกเป็นครั้งที่สองของวัน นั่นทำให้อาราเคียยิ่งไม่พอใจ แต่เซซิลุสก็รำพึงในใจว่าปล่อยไว้นานกว่านี้ผู้ชมจะเบื่อเอา

ว่าแล้วเซซิลุสจึงหยิบผ้าปิดตาที่เขาฉกมาจากอาราเคียระหว่างที่สู้กันก่อนหน้านี้มาสวมปิดใบหน้าฝั่งที่ไหม้เกรียมของตัวเอง

เซซิลุส: ให้ตายสิ ――เธอนี่ทอดไข่ดาวสุกฝั่งเดียวตลอดเลยนะ

อาราเคีย: ――อึก

เซซิลุส: เอ๊ะ? นี่เราเผลอพูดอะไรออกมาเนี่ย?

สมองของเซซิลุสดึงความทรงจำส่วนลึกมาพูดแบบอัตโนมัติทั้งที่เจ้าตัวไม่เข้าใจ แต่ประโยคนั้นยิ่งทำให้อาราเคียพิโรธเข้าไปใหญ่

อัคคีสีฟ้าปะทุขึ้นทั่วบริเวณชั้นใต้เกาะ จากนั้นเซซิลุสก็กลายเป็น "อัสนีสีฟ้า" ที่พุ่งเข้าปะทะกับเปลวเพลิงของอาราเคีย

.
สุบารุวิ่งหนีความร้อนที่ไล่ตามหลังขึ้นไปที่ชั้นบนของเกาะ เขาหนีแบบไม่มีแผนในหัว หนีไปเรื่อยๆ แบบไร้เป้าหมาย

พวกไวส์อุตส่าห์เสียสละชีวิตที่เอากลับคืนมาไม่ได้เพื่อปกป้องสุบารุ แต่เขากลับทำอะไรไม่ได้เลยสักอย่าง

สุบารุหยิ่งผยองเกินไปหลังผ่านสปาร์ก้าได้สองรอบ พอจุดเซฟเลื่อนแบบนี้ตัวเขาก็ทำอะไรไม่ได้เลย ถ้าสุบารุเก่งจริงเขาควรจะเคลียร์อุปสรรคได้โดยที่ไม่ตายสักรอบ

เหมือนอย่างที่ "ท็อดด์ แฟงก์" สามารถทำได้

ท็อดด์ไม่ได้พลังที่สามารถย้อนไปแก้ไขเหตุการณ์และไม่ได้มีความสามารถในการต่อสู้โดดเด่นอะไร สุบารุจึงได้แต่สงสัยว่าเหตุใดกันเขาถึงทำแบบท็อดด์ไม่ได้?

สุบารุ: บ้าเอ๊ย....

ร่างกายก็อ่อนแอ จิตใจก็เปราะบาง อำนาจก็ไร้ประโยชน์ ตัวเขาในตอนนี้เป็นแค่เด็กเปรตที่สายตาไม่เป็นมิตร

.
สุบารุหนีมาจนเจอกับทันซ่าในสภาพสะบักสะบอม ตัวเปียกโชกจนต้องถอดกิโมโนออกเหลือแต่จูบัง(ชั้นใน)สีขาว เขากวางบนหัวเธอก็หักไปหนึ่งข้าง

ทันซ่า: ท่านชวาร์ซ... โล่งอกไปทีที่ยังปลอดภัย....

ทันซ่าถูกท็อดด์เขวี้ยงตกทะเลสาบที่เต็มไปด้วยสัตว์อสูรวารี เธอจึงรอดมาได้ด้วยสภาพร่อแร่ ขาเดินกะเผลก เลือดซึมออกมาจากจูบังสีขาว

กระนั้นทันซ่าก็ยังมีใจมาเป็นห่วงสุบารุอีก นั่นทำให้สุบารุเข่าทรุดลงเพราะสมเพชตัวเอง

นัตสึกิ สุบารุจะตกอยู่ในความสิ้นหวังที่สุดก็ในยามที่ตัวเขาไม่อาจตอบรับต่อ "ความคาดหวัง" ที่ผู้คนรอบกายมอบให้แก่ตนเอง

.
สุบารุที่กำลังสิ้นหวังไม่ยอมหาที่ซ่อนตามที่ทันซ่าแนะนำ ทันซ่าจึงตะคอกใส่ว่าสุบารุจะทำให้การเสียสละของทั้งสามคนสูญเปล่า แต่นั่นยิ่งทำให้สุบารุดาวน์กว่าเดิม

ทันซ่า: ท่านชวาร์ซ! จะมาล้มอยู่ที่นี่ไม่ได้นะ――

สุบารุ: ....ทุกอย่าง เป็นเรื่องโกหก ทันซ่า

ทันซ่า: .....

สุบารุ: บุตรนอกสมรสของจักรพรรดิอะไรกัน โกหกทั้งเพ ชั้นน่ะเป็นลูกชายของคุณพ่อที่สุดยอดมากๆ ก็จริงอยู่.... แต่ไม่ใช่...ลูกชายของจักรพรรดิ...หรอกนะ

สุบารุสารภาพบาป ในตอนนี้เขายอมรับได้ด้วยซ้ำถ้าหากทันซ่าจะโมโหจนฆ่าเขาทิ้ง

กระนั้นทันซ่ากลับไม่ว่าอะไรแถมจะให้เขาขี่หลังหนี แต่ฝ่ายสุบารุยังรับไม่ได้เพราะคำโกหกของเขาทำให้สามคนนั้นต้องตาย

ทันซ่า: ――ท่านชวาร์ซ คิดแบบนั้นจริงๆ เหรอคะ? คิดว่าท่านไวส์ ท่านอิโดร่า ท่านเฮียอินยอมเสี่ยงชีวิตเพื่อปกป้องท่านชวาร์ซเพราะเชื่อคำลวงเหรอคะ? คิดว่าคนขี้ขลาด คนขวางโลกและคนปลิ้นปล้อน แบบสามคนนั้นจะเสี่ยงชีวิตเพราะความจงรักภักดีหรือความรักประเทศชาติเหรอคะ?

เฮียอินจอมตาขาวที่หนีก่อนใคร ไวส์จอมเจ้าเล่ห์ที่พร้อมตลบหลังเพื่อเอาตัวรอด อิโดร่าจอมปลิ้นปล้อนที่หลอกทุกคนว่าตัวเองเก่งเหนือใคร

ทั้งสามช่วยสุบารุไว้เพราะคิดว่าเขาเป็นองค์ชายแห่งจักรวรรดิงั้นเหรอ? ถ้าไม่ใช่ จะมีเหตุผลอื่นใดอีก?

สุบารุ: ทำไมกัน....

ทันซ่า: เพราะว่าท่านชวาร์ซเป็นคนที่ยืนอยู่เคียงข้างพวกเขาทั้งสามอย่างแท้จริงไงล่ะคะ

สุบารุ: ....

ทันซ่า: พูดคุย ตอบกลับและพยายามทำความเข้าใจอย่างจริงจัง.... เพราะอย่างงี้ ท่านชวาร์ซถึงได้สนิทกับทุกคนไงคะ

ทันซ่าเข้าใจความรู้สึกของทั้งสามคนเป็นอย่างดี เพราะเธอเองก็รู้สึกเคารพท่านยอร์น่าแบบเดียวกับที่ไวส์ เฮียอินและอิโดร่าเคารพสุบารุ

.
บางทีทันซ่าอาจจะพูดถูก สุบารุได้ช่วย "หัวใจ" ของพวกเขาทั้งสามไว้จริงๆ แต่แค่หัวใจมันยังไม่พอ เขาอยากช่วยชีวิตของเหล่าพวกพ้องที่ทำตัวดีต่อเขาขนาดนี้

ถ้าทำไม่ได้ เขาก็ไม่เหมาะสมกับที่เป็นลูกชายของนัตสึกิ เคนอิจิ ――ไม่สิ

สุบารุ: ชั้นน่ะ ไม่เอาด้วยหรอก เรื่องแบบนั้น....

รู้ตัวอีกทีเปลวเพลิงก็แพร่ขยายไปทั่วเกาะทาสดาบกินุนไฮฟ์ ควันดำลอยโขมงไปทั่ว

สุบารุ: ――ชั้นน่ะ ไม่อยากจะแพ้ ให้กับนาย

ท็อดด์: แพ้ชนะอะไรกัน ไม่เห็นจะสำคัญตรงไหน

ตอนนั้นเองที่ชายถือขวานเดินฝ่าควันดำเข้ามาแล้วตอบกลับสุบารุ

.
ท็อดด์ แฟงก์ที่ถือขวานเปื้อนเลือดเดินเข้ามาอยู่ในสภาพที่ต่างจากครั้งล่าสุดเล็กน้อย ผ้าโพกหัวของเขาหายไปเลยต้องปล่อยผมลง พอเดาได้ว่าเป็นฝีมืออิโดร่า

สุบารุ: ท็อดด์....

ท็อดด์: นายนี่มีโชคของปีศาจหรือไงกันนะ ทางเดินลุกเป็นไฟเลยตามมาถึงช้า ถึงได้บอกให้อาราเคียใช้วารีไง ....ดูเหมือนว่าอาราเคียจะงานล้นมืออยู่ ดันไร้ประโยชน์ในเวลาสำคัญซะได้

พอเห็นว่าท็อดด์พยายามจะเดินไปหาสุบารุ ทันซ่าก็หยิบก้อนหินขึ้นมาขู่ไม่ให้เขาเข้าใกล้มากไปกว่านั้น ซึ่งท็อดด์ประเมินสถานการณ์แล้วเลือกที่จะไม่เสี่ยง

ทันซ่า: คุณน่ะ.... คุณต้องการอะไรกันแน่คะ?

ท็อดด์: ก็แค่อยากกลับบ้านเท่านั้นเองนี่?

คำตอบแบบรวบรัดของท็อดด์ทำเอาทันซ่าไปต่อไม่เป็น เขาตอบอย่างจริงจัง ไม่มีทีท่าว่าพูดเล่นหรือแกล้งอำเลยด้วย

.
สุบารุเตือนทันซ่าไม่ให้เสวนากับท็อดด์มากกว่านั้น เพราะเขาจะเป็นคนคุยต่อเอง

ถึงแม้อีกฝ่ายจะเป็นแค่เด็กที่บาดเจ็บ ถึงแม้ว่าสุบารุจะกล่าวยั่วยุ ท็อดด์ก็ยังไม่บุ่มบ่ามรีบโจมตีเข้ามา เขาเป็นศัตรูที่ขี้ระแวงและรอบคอบขั้นสุดจริงๆ

ท็อดด์แลดูจะไม่ได้สนความเป็นตายร้ายดีของอาราเคีย ไม่ใช่เพราะเขาเชื่อมันในความแกร่งของเธอ แต่เพราะว่าท็อดด์ก็ไม่เคยเชื่อใจใครทั้งนั้น

สุบารุถึงได้ไม่อยากแพ้ให้กับท็อดด์ เพราะความพ่ายแพ้ของเขาคือความพ่ายแพ้ของพวกพ้องทุกคนที่เสียสละชีวิตช่วยเขาไว้

สุบารุคุกเข่าลงแล้วเอามือกุมหน้าอก ท็อดด์เลิกคิ้วเหมือนระแวงแต่ก็ยังแค่ดูท่าที ตราบใดที่สุบารุไม่ขยับ ท็อดด์ก็มองว่าไม่เป็นไร

สุบารุ: ท็อดด์

หารู้ไม่ว่าสุบารุไม่ได้ต้องการจะขยับ เขาแค่ต้องเอ่ยคำคำเดียวขึ้นมาเพียงเท่านั้น

สุบารุ: ――ชั้น "ตายแล้วกลับมา" ได้

ท็อดด์: ว่าไงนะ?

สุบารุเอามือกุมหน้าอกรอ แต่กลับไม่มีเงาดำโผล่มาหยุดเวลาของโลกและไม่มีมือโผล่มาบีบหัวใจเขา ทั้งท็อดด์และทันซ่าต่างพากันแสดงสีหน้าสับสนทั้งคู่

นั่นทำให้สุบารุเข้าใจเสียทีว่าทำไม "ตายแล้วกลับมา" ถึงทำงานผิดปกติ เป็นเพราะว่า "แม่มด" หาตัวสุบารุไม่เจอนั่นเอง

.
ทั้งที่ยอดปราสาทรูริแดง ช่วงสปาร์ก้า การสังหารหมู่ของท็อดด์ ความผิดปกติของลูปเหล่านั้นไม่ได้เป็นเพราะนัตสึกิ สุบารุลืมวิธีการใช้อำนาจของเขา

ไม่รู้ว่าสาเหตุเป็นเพราะเขาถูกวาร์ปมาที่จักรวรรดิหรือเป็นเพราะวิชาหดร่าง แต่เขาควรจะรู้ตัวเร็วกว่านี้

ตอนที่เข้าร่วมสปาร์ก้า สัตว์อสูรก็ไม่ได้วิ่งเข้ามาโจมตีเขาทันทีอย่างน่าประหลาด นั่นเป็นเพราะว่าสุบารุในตอนนี้ไม่มี "กลิ่นสาบแม่มด" นั่นเอง

สุบารุ: ชั้นน่ะ "ตายแล้วกลับมา" ได้!

ท็อดด์: ....นี่นาย

สุบารุ: ชั้นน่ะ "ตายแล้วกลับมา" ได้! "ตายแล้วกลับมา" น่ะ! เข้าใจไหม "ตายแล้วกลับมา" น่ะ!

สุบารุตะโกนบอกข้อมูลที่เขาไม่ควรให้ท็อดด์ล่วงรู้ แถมไม่คิดจะเตือนทันซ่าให้เธอปิดหูกันตาย

สาเหตุก็เนื่องจากว่าเขาพอเดาได้อยู่แล้วว่ามันจะไม่มีอะไรเกิดขึ้นและเพราะว่าสุบารุไม่ได้ต้องการตะโกนบอกสองคนนี้

สุบารุ: ชั้นน่ะ "ตายแล้วกลับมา" ได้!

สุบารุร้องตะโกนขึ้นฟ้า เขาไม่ได้ตะโกนหา "ผู้ชม" ที่เซซิลุสพูดถึงก่อนหน้านี้ ผู้ชมของเซซิลุสอาจจะเป็นแค่เรื่องมโนในหัว แต่สุบารุมีสิ่งที่เฝ้าสังเกตดูเขาอยู่ตลอดจริงๆ

แต่สิ่งนั้นกลับหายไปจนทำให้เกิดลูปที่ไร้ซึ่ง "ความรัก" เหล่านั้น

"ชั้นอยู่นี่ มาหาชั้นที"

"อาจจะฟังดูบ้าบอ แต่ชั้นอยากที่จะช่วยทุกคนให้ได้"

"อำนาจของชั้น...อำนาจของนัตสึกิ สุบารุคนเดียวมันไม่พอ เพราะงั้น――"

สุบารุ: ――ตามหาชั้นให้เจอ ซาเทลล่า

[ซาเทลล่า: รักนะ]

ณ วินาทีที่เขาเอ่ยชื่อเธอ สีสันของโลกก็พลันหายไป เวลาถูกหยุดลง ร่างกายไม่ตอบสนอง แล้วแม่มดในชุดเดรสสีดำที่ถักทอจากเงาก็มาปรากฎตัวต่อหน้า

[ซาเทลล่า: รักนะ รักนะ รักนะ รักนะ รักนะ รักนะ รักนะ รักนะ รักนะ รักนะ รักนะ]

มือเงาของแม่มดลูบไล้ไปตามร่างกายของสุบารุโดยเริ่มจากที่แก้มแล้วค่อยๆ ไล่ต่ำลงไป ล้วงเข้าไปบีบกระทั่งหัวใจเขา

ทว่า สุบารุกลับไม่รู้สึกเกรงกลัวอย่างน่าประหลาด เหมือนว่าเขาเฝ้ารอให้สิ่งนี้เกิดขึ้น

[ซาเทลล่า: รักนะ รักนะ รักนะ รักนะ รักนะ รักนะ รักนะ รักนะ รักนะ รักนะ รักนะ รักนะ รักนะ รักนะ รักนะ รักนะ]