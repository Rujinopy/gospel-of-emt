---
title: 'Re: zero เว็บโนเวล บทที่ 9 ตอนที่ 48 "สุดยอดสิ่งมีชีวิต"'
description: "สุดยอดสิ่งมีชีวิต"
date: 2024-10-13
image: "@assets/blog/wn9-48.webp"
imageAlt: re zero webnovel arc9 chapter48 แปลไทย
categories: [Arc 9]
author: admin
tags: [rezeroarc9]
hideToc: true
---
.
เอมิเลีย: ถ้ารอสวาลกับคุณคลินด์บอกว่าทำได้ล่ะก็ แสดงว่าเอาอยู่ใช่ไหม?
นั่นคือการตัดสินใจของเอมิเลียในการประชุมกลยุทธ์ระหว่างกลุ่ม [อัลเดบัสเตอร์ส] เพื่อตัดสินว่าจะส่งใครไปรับมือกับ [มังกรเทพ] วอลคานิก้า
เดิมทีรอสวาลแอบเตรียมใจที่จะต้องเปิดเผยความลับที่ว่าคลินด์คือมนุษย์มกรของ [มังกรเทพ] ซึ่งอาจมีผลกระทบต่อแผนการของเขา
แต่แล้วเอมิเลียก็เลือกที่จะเชื่อมั่นในตัวพวกเขาโดยไม่ถามล้วงลึกรายละเอียดเพิ่มเติม ซึ่งทำให้รอสวาลรู้สึกทั้งประทับใจและซาบซึ้งใจเป็นอย่างมาก
รอสวาล: แต่ขืนพูดเรื่องนั้นล่ะก็ มีหวังได้แตะไปถึงประเด็นพันธสัญญาของพวกเราด้วย
แน่นอนว่ารอสวาลรู้จักตัวตนที่แท้จริงของคลินด์ก่อนที่จะจ้างเขามาทำงานให้ตระกูลเมเธอร์สแล้ว ไม่ได้จ้างแค่เพราะทักษะพ่อบ้านที่สุดยอดเท่านั้น
ถึงอย่างไรคลินด์ก็คือบุคลากรที่ขาดไปมิได้โดยเด็ดขาด หากรอสวาลต้องการจะเติมเต็มความปรารถนาอันยาวนานของตน
.
มีอยู่สองเหตุผลหลักที่รอสวาลไม่อยากเปิดเผยความลับของตนเองให้คนอื่นรู้ อย่างแรกคือถึงเปิดเผยไป มุมมองของคนในฝ่ายก็คงไม่เปลี่ยนไปอยู่ดี
เหตุผลที่สองคือสันดานของตัวเขาเอง รอสวาลมิอาจเข้าหาผู้อื่นโดยไร้จุดยืนที่ตนได้เปรียบ เขาต้องรู้เจตนาและจุดอ่อนของผู้อื่น อยากกุมจุดอ่อนไว้ในมือเลยด้วยซ้ำ
การเดินบนเส้นทางที่มิอาจผิดพลาดได้เลยมานานแรมปีเปลี่ยนรอสวาลให้กลายเป็นวายร้ายจอมขี้ขลาดที่ไม่กล้าเผยความในใจให้สุบารุกับพวกเอมิเลียได้รู้
ดังนั้นแล้ว เพื่อที่จะกลบฝังความรู้สึกผิดที่ตนมิอาจแสดงความจริงใจได้ รอสวาลจึงจะขอแสดงคุณค่าของตัวเขาให้พรรคพวกได้เห็นแทน
รอสวาล: ....รู้สึกผิดเหรอ? ตัวฉันคนนี้ ผู้เป็นลูกศิษย์ของ [แม่มด] เนี่ยนะ?
รอสวาลเก็บงำความรู้สึกกังขาไว้ในใจ แล้วเข้าร่วมศึกประจันหน้ากับศัตรูผู้ช่วงชิงเปลือกมังกรของ [มังกรเทพ] ร่วมกับคลินด์
รอสวาล: ขอใช้โอกาสนี้ทดสอบดูเลยละกัน ――ผลการฝึกฝึนเพื่อสังการ [มังกร] ของฉันน่ะ
.
หลังจากที่ถอดโมโนเคิล งอกเขาสีดำบนศีรษะ และห่อหุ้มร่างด้วยอัสนีสีม่วง คลินด์ก็ได้สลัดหน้ากากของพ่อบ้านผู้เก่งกาจทิ้งและกลายเป็นมนุษย์มกร
ศึกนี้ไร้ซึ่งการหยั่งเชิงใดๆ คลินด์บุกขึ้นไปหา [มังกรเทพ] วอลคานิก้าบนท้องนภาด้วยความเร็วเสียงโดยที่มีอัสนีสีม่วงปะทุออกมาจากส้นเท้า 
ทุกย่างก้าวของคลินด์สร้างแรงระเบิดบนห้วงอากาศราวกับกระสุนปืนใหญ่ เกิดแรงสั่นเทือนไปทั่วปฐพี ฝั่ง [มังกรเทพ] จึงสยายปีกเตรียมพ่นลมหายใจสวน
ลมหายใจของมังกรคือกระแสมานาบริสุทธิ์ที่ถูกยิงออกมาเป็นลำแสงสีขาว ซึ่งหากมีปริมาณมหาศาลมากพอ กระทั่งโลกก็ถูกมันลบเลือนทิ้งได้
คลินด์: ――กล่าวเปิดม่านได้ไร้ชั้นเชิงสิ้นดีขอรับ 'อ่อนหัด'
ลำแสงที่ทำลายเมืองได้ถูกฝ่ามือของคลินด์ผ่าแยกเป็นสองซีก พื้นด้านหลังถูกถางออกไป หินแตกเป็นเม็ดทรายและถูกหลอมเป็นของเหลวข้นหนืดสีแดงอีกที
.
เจ้า [มังกร] ม้วนตัวกลางอากาศและตวัดหางใส่ศัตรูที่กระโจนขึ้นมาหามันต่อ แต่แล้วสายฟ้าคำรณสีม่วงก็สว่างวาบไปทั่วท้องฟ้าและสะท้อนหางกลับไป
คลินด์จุดประกายอัสนีที่ส้นเท้าเพื่อใช้แรงระเบิดเป็นแท่นยืนชั่วคราว แล้วในจังหวะเดียวกันก็จุดประกายอัสนีที่หัวไหล่ ข้อศอก และกำปั้นเพื่อต่อยสวนหางมังกร
คลินด์: ขอรบกวนต่ออีกสักครู่ 'อนันต์'
อัสนีบาตผ่าซ้ำอย่างต่อเนื่องแบบไม่สนสภาพอากาศบนท้องนภาที่หมู่เมฆปลิวว่อนหายไปหมด เจ้า [มังกร] คำรามอย่างเดือดดาลในขณะที่พยายามบินวน
ฝั่งมนุษย์มกรผู้ไร้ปีกเองก็ไล่ตามศัตรูอย่างไม่ลดละโดยอาศัยการจุดประกายอัสนีที่ส้นเท้าเพื่อเหยียบเวหาอย่างอิสระไปทั่วทุกหนแห่ง
กระทั่งว่าอีกฝ่ายมีขนาดและรีช(ระยะโจมตี)ที่เหนือกว่า คลินด์กลับหลบกรงเล็บมังกรได้แบบฉิวเฉียดและตะบันหน้าสวนคืนไปอย่างรุนแรง
สายฟ้าคำรณกึกก้องไปทั่วฟ้าต่อทันที เนื่องจากคลินด์กระหน่ำจู่โจมแบบต่อเนื่องกว่า 20 ครั้งภายในชั่วพริบตา แถมทุกการโจมตียังเสริมแกร่งด้วยอัสนี
.
พอถูกอีกฝ่ายชิงความได้เปรียบในการครองน่านฟ้า [มังกรเทพ] ก็ตัดสินใจบินสูงขึ้นไปอีก ท้องนภาคือสนามรบสามมิติสำหรับที่ผู้ที่มีปีก
รอสวาล: ――อัล ดูเอต
อัลเตอร์: ――อึก!?
แต่แล้ว [มังกรเทพ] กลับบินขึ้นไปชนมวลน้ำมหึมาจนสูญเสียการรับรู้ทิศทาง พอรู้ตัวอีกมันก็ถูกกักขังอยู่ภายในคุกน้ำทรงกลมกลางเวหา
มันคือลูกบอลน้ำขนาดใหญ่หลายสิบเมตรที่สร้างขึ้นมาจากการรวบรวมความชื้นในอากาศและกระแสน้ำใต้พิภพให้มารวมตัวกันที่จุดเดียว
รอสวาล: ลืมว่าฉันมีตัวตนแล้วสนุกกันใหญ่เชียว เย็นชาเหลือเกินน้าาาา~
ผู้ร่ายมนตร์คือรอสวาลผู้ยืนอยู่บนพื้นผิวที่ถูกเปลี่ยนให้กลายเป็นผลึกแก้วสีดำโดยลูกหลงจากลมหายใจมังกร เขาฉีกยิ้มและชี้นิ้วไปยังลูกบอลน้ำต่อ
"ดูเอต" หมายถึงการบรรเลงคู่และเวทมนตร์บทนี้ก็มีระลอกสองต่อเช่นกัน ความร้อนภายในลูกบอลน้ำเริ่มเดือดจนมีฟอง ส่งผลให้ [มังกร] ถูกต้มทั้งเป็น
คลินด์: ขอเล่นใหญ่อีกสักหน่อยแล้วกันขอรับ 'อัสนีคำรณ'
เท่านั้นไม่พอ คลินด์ยังพุ่งเข้าไปต่อยซ้ำใส่ลูกบอลน้ำและส่งอัสนีสีม่วงกระจายเข้าไปจนทั่ว เผาทำลายทั้ง [มังกร] และมวลน้ำทรงกลมไปพร้อมกัน
ลูกบอลน้ำระเบิดออกเพราะความร้อนและแรงดันที่สูงเกินพิกัด สายฟ้าและกระแสน้ำกระจายไปทั่ว มวลน้ำที่เหลืออยู่ร่วงหล่นลงมาดุจสายฝน
.
การประสานพลังระหว่างมนุษย์มกรกับจอมเวทก่อให้เกิดแรงระเบิดที่สามารถทำลายเมืองขนาดเล็กทิ้งได้ แล้วเจ้า [มังกร] ก็รับการโจมตีนั้นเข้าไปเต็มๆ
อัลเตอร์: ――อา แม่งเอ๊ย ค่อยหัวเย็นลงหน่อย
ทันใดนั้นปีกมังกรก็ผ่ากระแสน้ำกลางอากาศจนแยกออก เผยให้เห็น [มังกรเทพ] ที่กำลังบ่นอุบอิบอยู่ตรงจุดศูนย์กลางแรงระเบิดในสภาพไร้บาดแผล 
การทำดาเมจศัตรูไม่ได้ทั้งที่ทุ่มพลังโจมตีไปขนาดนั้นย่อมทำให้ฝั่งรอสวาลรู้สึกระทมใจไม่น้อย แต่คลินด์ที่ลงจอดข้างๆ ช่วยดึงสติเขากลับมา
รอสวาล: ――กะแล้วเชียว เกล็ดมังกรกับรัศมีมังกรที่ปกป้อง [แกนวิญญาณ] อยู่นี่มันยุ่งยากแท้เน้ออออ~
เกล็ดมังกรและรัศมีมังกรคือปัจจัยหลักที่ทำให้ [มังกรเทพ] วอลคานิก้าเป็นตัวตนที่แข็งแกร่งเหนือกว่า [มังกร] ตัวอื่นในใต้หล้า
[มังกรเมฆา] เมโซเรย์อายังเยาว์วัยเกินไป ส่วน [มังกรอสูร] วาลเกรนก็สูญเสียมนุษย์มกรของตนจนอนาคตดับสิ้นไปพร้อมกับสมดุลของจิตใจ
มังกรทั้งสองตนนั้นไม่มีโอกาสได้พัฒนา "เกล็ดมังกร" ซึ่งทนทานต่อการโจมตีกายภาพและ "รัศมีมังกร" ซึ่งทนทานต่อเวทมนตร์ให้สมบูรณ์เหมือนอย่างวอลคานิก้า
ตราบใดที่ไม่สามารถเจาะทะลวงการป้องกันสองชั้นข้างต้นได้ ก็อย่าหวังที่จะสังหาร [มังกร] เต็มวัยซึ่งร่างกายสร้างขึ้นจากมานาและมีพลังฟื้นฟูมหาศาลได้เลย
เอ็กซ์เพิร์ต(ผู้เชี่ยวชาญ)ทั้งทักษะต่อสู้กายภาพและเวทมนตร์คือสิ่งจำเป็นอย่างยิ่ง หากต้องการจะเจาะทะลวงไปให้ถึง [แกนวิญญาณ] ซึ่งเป็นจุดอ่อนของมังกร
.
ในฐานะที่คลินด์เคยเป็นตัวตนเดียวกับ [มังกรเทพ] มาก่อน เขารู้ว่าจุดอ่อนอีกอย่างที่วอลคานิก้าแพ้ทางสุดๆ ก็คือ [ดาบมังกร]
ดาบมนตราเล่มนั้นสามารถโจมตีใส่ [แกนวิญญาณ] โดยตรงและเพิกเฉยต่อเกล็ดมังกรและรัศมีมังกรไปได้เลย แต่แน่นอนว่าทั้งสองไม่มี [ดาบมังกร] อยู่กับตัว
คลินด์: แจ้งให้ทราบไว้ก่อน กรณีเกล็ดมังกรน่ะเล็งเป้าไปที่เกล็ดย้อนบริเวณคอก็ได้ขอรับ 'แผลเก่า' ส่วนรัศมีมังกรนั้น ....คงขึ้นอยู่กับความเพียรพยายามของนายท่านกระมัง 'คาดหวัง'
รอสวาล: ไพ่ตายใบแรกพึ่งจะคว้าน้ำเหลวไปหยกๆ แต่ยังอุตส่าห์ยกยอฉันได้อีกเหรออออเนี่ย
คลินด์: งั้นหรือขอรับ ――หากเป็นท่านเอคิดน่าคงจะทำได้ 'พูดคนเดียว'
สมกับที่รู้จักกันมาเนิ่นนาน คลินด์รู้ดีว่าต้องพูดแหย่อย่างไรถึงจะปลุกจิตต่อสู้ที่มัวหมองของรอสวาลให้กลับมาลุกโชนเพื่อเผชิญหน้ากับอุปสรรคต่อได้
รอสวาลมิได้หยิ่งผยองพอที่จะมองว่าตนก้าวข้ามอาจารย์ไปแล้ว แต่ในฐานะลูกศิษย์ เขาย่อมอยากที่จะแสดงผลงานให้สมเกียรติผู้เป็นอาจารย์
ประวัติศาสตร์ของเวทมนตร์คือวัฏจักรแห่งการลองผิดลองถูก(Trial&Error) เช่นเดียวกับชีวิตของรอสวาลที่ต้องพบเจอกับอุปสรรคมากมายหลังสูญเสียอาจารย์ไป
พอแก้ไปหนึ่งปัญหา ปัญหาใหม่ก็ผุดออกมา กระนั้นสาเหตุรอสวาลมาได้ไกลถึงเพียงนี้ก็เพราะว่าเขาสามารถหาทางแก้ไขได้ทุกปัญหาที่เคยเผชิญหน้า
รอสวาล: เดิมทีมันก็ไม่มีมนุษย์คนไหนที่มีศักยภาพเหนือไปกว่าฉันอีกแล้ว
สามารถพูดได้เต็มปากเลยว่าในยุคปัจจุบันไม่มีจอมเวทคนใดเหนือไปกว่ารอสวาลอีกแล้ว เขาขัดเกลาทักษะตนเองมากว่า 400 ปีก็เพื่อก้าวข้ามอุปสรรคนี้
"ตราบใดที่เป็นเรื่องเวทมนตร์ ไม่มีอุปสรรคใดที่ตัวเขามิอาจก้าวข้ามได้" นั่นคือคำสาบานของรอสวาลผู้เลือกก้าวเดินบนเส้นทางที่เต็มไปด้วยขวากหนาม
รอสวาล:  ――ฉันจะขอทุ่มเทตัวตนทั้งหมดทั้งมวลของฉันเพื่อก้าวข้ามอุปสรรคนี้ให้จงได้
ว่าแล้วรอสวาล L เมเธอร์สผู้ตั้งมั่นจะเจาะทะลวงรัศมีมังกรจึงเริ่มร่ายเวทมนตร์สุดแสนซับซ้อนที่สามารถแผดเผาสมองของจอมเวททั่วไปได้เลย
.
ส่วนตัวแล้วคลินด์มองว่าการเป็นมนุษย์มกรมาพร้อมกับปัญหาน่าปวดใจ นั่นคือการเป็นตัวตนที่ผสานรวมระหว่างปัจจุบันกับอดีตจนแยกแยะได้ยาก
มนุษย์มกรเป็นทายาทรุ่นต่อไปของ [มังกร] ก็จริง กระนั้นพวกเขาก็ยังได้รับสืบทอดทั้งความทรงจำ ประสบการณ์ และอารมณ์ความรู้สึกมาจากร่างต้นอยู่ดี
ด้วยเหตุนั้น คลินด์ผู้เคยเป็นตัวตนเดียวกับวอลคานิก้ามาก่อนจึงมีความรู้สึกอิจฉาต่อผู้ที่เปี่ยมล้นด้วยศักยภาพที่ยังไม่สุกงอม
วอลคานิก้านั้นถือกำเนิดมาเป็นตัวตนที่สมบูรณ์แบบตั้งแต่แรก เขาจึงชื่นชมเหล่ามนุษย์ผู้ด้อยประสบการณ์ที่ดิ้นรนต่อต้านชะตากรรมและพัฒนาตนเองเพื่อจุดมุ่งหมาย
นิสัยนั้นถูกส่งต่อมายังคลินด์ มันส่งผลให้เขาทั้งเคารพ เอ็นดู ยกย่อง และรักใคร่ห่วงใย "เด็กน้อย" ในฐานะตัวตนที่เปี่ยมล้นไปด้วยศักยภาพ
นั่นคือสาเหตุที่เฟรเดริก้ากับใครอีกหลายคนเข้าใจรสนิยมทางเพศของคลินด์ผิดไป ทั้งที่เขาแค่ได้รับสืบทอดนิสัยนี้มาจากตัวตนชาติก่อนแท้ๆ
มิหนำซ้ำเฟรเดริก้ายังมีความเกี่ยวพันกับมนุษย์มกรในประเด็นอื่นที่เจ้าตัวอยากเก็บเป็นความลับอยู่อีก คลินด์จึงไม่มีโอกาสได้แก้ไขความเข้าใจผิดนี้เสียที
คลินด์: จะว่าไปแล้ว แอบน้อยใจเหลือเกินขอรับที่ต้องอยู่ห่างจากท่านแอนเนโรเซ่ เพทร่า ท่านเบียทริซ เมลี่ และท่านเอมิเลีย 'ท้อใจ'
.
มังกรกับมนุษย์มกรถือเป็นตัวตนที่เชื่อมโยงกัน ทั้งสองฝ่ายเติบโตร่วมกัน แล้วถ้าหากมนุษย์มกรตาย จิตใจของมังกรก็จะวอดวายตามไปด้วย
ที่จริงมนุษย์มกรสามารถสัมผัสเปลือกมังกรที่ว่างเปล่าเพื่อย้ายจิตใจไปสิงสู่ร่าง [มังกร] ต้นกำเนิดยามคับขันเพื่อสำแดงฤทธิ์เดชก็ยังได้
คลินด์: ได้ยินว่าเมโซเรย์อากับเด็กสาวผู้เป็นมนุษย์มกรของหล่อนทำเช่นนั้นที่จักรวรรดิเสียด้วย 'สนใจ'
ตลอดชีวิตคลินด์แทบไม่มีโอกาสได้ติดต่อกับมนุษย์มกรตนอื่นเลย เขาจึงคาดหวังว่าสักวันอยากจะพูดคุยกับ "มาเดลิน" ผู้ถือกำเนิดใหม่ในวอลลาเคีย
เมื่อ 40 ปีก่อนตัวคลินด์เองก็เคยย้ายจิตใจไปสิงร่าง [มังกรเทพ] วอลคานิก้าเพื่อเติมเต็มสนธิสัญญาที่มีร่วมกับราชอาณาจักรลูกุนิก้า
แต่ในปัจจุบันเปลือกมังกรได้ถูกช่วงชิงไปด้วยวิธีการสกปรกบางอย่าง การแย่งชิงร่างกายมิใช่เรื่องแปลกใหม่ คลินด์รู้จักวิญญาณร้ายนาม "จูส" ที่ทำเช่นนั้นได้
คลินด์: รำลึกเอาป่านนี้ไปก็ไม่มีประโยชน์ 'อ่อนไหว'
.
วิธีแย่งชิงเปลือกมังกรคืนมาคือการโจมตีใส่ [แกนวิญญาณ] ซึ่งทำได้ยากในกรณี [มังกรเทพ] ผู้มีทั้งเกล็ดมังกรและรัศมีมังกรปกป้องไว้สองชั้น
การทะลวงการป้องกันเวทมนตร์เป็นหน้าที่ของรอสวาล ส่วนการป้องกันทางกายภาพนั้นมีจุดอ่อนอยู่ที่ "เกล็ดย้อน" ซึ่งเป็นรอยแผลเก่า
คลินด์: น่าหงุดหงิดเหลือเกินที่สุดท้ายการโจมตีจากเจ้าคนมารยาททรามนั่นดันกลายมาเป็นช่องทางเอาชนะไปเสียได้ 'โมโห'
ชายสติเพี้ยนผู้โปรดปรานเนื้อมังกร [นักดาบเทวา] เรด แอสเทรอาเคยขอกินหางกับเครื่องในของเขาในชาติก่อน แถมยังพยายามจะควักหัวใจอีก
ไม่เข้าใจเลยว่าหมอนั่นมองเพื่อนร่วมเดินทางเป็นอะไรกันแน่ สุดท้ายการตื้อไม่เลิกของเรดก็นำไปสู่ศึกดุเดือดที่ทำให้วอลคานิก้าได้รับแผลเป็นมา
สรุปแล้วพวกคลินด์ไม่จำเป็นต้องกังวลเรื่องเกล็ดมังกร เงื่อนไขแห่งชัยชนะอยู่ที่ว่ารอสวาลจะก้าวข้ามรัศมีมังกรได้ไหม หน้าที่ของคลินด์จึงเป็นการสร้างจังหวะให้แก่เขา
รอสวาลทุ่มเทเวลากว่า 400 ปีขัดเกลาด้านทักษะเวทมนตร์มาเพื่อการนี้ ศึกนี้จึงถือเป็นบททดสอบสำคัญในชีวิตของเขา
ในฐานะ [มนุษย์มกร] คลินด์อดมิได้ที่รู้สึกว่ารอสวาลผู้เผาผลาญชีวิตตนเองอย่างไร้เดียงสานั้นช่างน่ายกย่อง น่าหวงแหน และน่าเอ็นดูเหลือเกิน
.
เสียงคำรามของ [มังกรเทพ] ที่สั่นสะเทือนได้ทั้งสวรรค์และโลกอัดกระแทกเข้าใส่ร่างของคลินด์ มันคือคลื่นเสียงที่ฉีกกระชากท้องฟ้าไปพร้อมกับเหยื่อ
แต่ก่อนที่ร่างจะแหกออกจากกัน คลินด์ก็ได้กระโจนหนีเข้าไปในม่านหมอกขนาดใหญ่ที่ประกอบขึ้นจากอนุภาคน้ำเล็กจิ๋วซึ่งช่วยลดทอนคลื่นเสียง
รอสวาล: ――อัล ทรีโอ
แสงสามสี แดง น้ำเงิน เขียว พุ่งแซงหน้าคลินด์เข้าไปหาเป้าหมายและก่อให้เกิดการระเบิดกว้างร้อยเมตร เจ้า [มังกร] ถูกพายุเพลิงน้ำแข็งโหมกระหน่ำ 
ท้องฟ้าโปร่งใสที่เป็นสนามรบหลักถูกย้อมทับด้วยสีของวันสิ้นโลกหรือไม่ก็นรก แต่คลินด์ผู้ขับขี่หมอกด้วยสายฟ้ากลับมุ่งหน้าเข้าสู่ขุมนรกแห่งนั้น
อัลเตอร์: ――เวลคัม!!
ศึกระหว่างผู้มีชีวิตรอดมาตั้งแต่ยุคสมัยของ [แม่มด] ย่อมไม่จบลงง่ายๆ [มังกรเทพ] สยายปีกและเสกแขนศิลายักษ์ออกมา 12 ข้างเพื่อรอต้อนรับคลินด์
คลินด์: ――ตรวนผนึก ปลดขั้นที่สอง
เขาสีดำบนศีรษะเปล่งแสงออกมา จากนั้นอัสนีสีม่วงที่ห่อหุ้มร่างก็ได้มอบทั้งพลังป้องกันและพลังโจมตีที่เทียบเท่า [มังกร] ให้แก่คลินด์เป็นการชั่วคราว
สายฟ้าฟาดดังสนั่นหวั่นไหวในขณะที่กำปั้นหินของ [มังกรเทพ] ถูกคลินด์ผู้เปลี่ยนตนเองให้กลายเป็นอาวุธไร้เทียมทานทำลายทิ้งไปทีละข้าง
.
ไม่มีผู้ใดสามารถดึงศักยภาพของเปลือกมังกรออกมาได้ทรงพลังเท่าคลินด์อีกแล้ว แต่เจ้าผู้ช่วงชิงเลือกกลบจุดด้อยด้วยลูกเล่นกลโกงที่ปกติมังกรไม่ใช้กัน
ระหว่างที่กระหน่ำจู่โจมด้วยกำปั้นหิน กรงเล็บมังกร และหางแส้ [มังกรเทพ] ก็คอยคลุกเคล้ากระแสอัคคีและวารีที่อัดแน่นอยู่ภายในลำคอไปด้วย
พอรู้ตัวว่าความร้อนและความชื้นในปาก [มังกร] ใกล้จะปะทุออกมา คลินด์ก็รีบอาศัยแรงระเบิดจากอัสนีสีม่วงเพื่อดีดตัวถอยหลังให้พ้นระยะ
แต่เขาดันไปชนเข้ากับแขนศิลาที่โผล่มาดักหลังไว้ก่อนแล้ว คลินด์จึงพยายามที่จะใช้ระบำสายฟ้าฟาดฝ่าออกไปจากฝ่ามือหินที่กำลังหุบลงมา
อัลเตอร์: ――หายไปซะ!
คลื่นความร้อนที่แผดเผาทุกสิ่งและคลื่นกระแทกที่ฉีกโลกาให้แยกได้ถูกปลดปล่อยออกมาพร้อมเสียงคำราม มันคือทัณฑ์สวรรค์ต่อคลินด์ผู้คิดท้าทาย [มังกร]
ในเมื่อยังไงก็หลบหนีไม่พ้น คลินด์จึงปลดม่านพลังที่ห่อหุ้มทั้งร่างอยู่ออกแล้วสลับอัสนีสีม่วงไปยังเขาสีดำเพื่อสร้างเกราะป้องกันที่เทียบเท่าได้กับรัศมีมังกรแทน
กระนั้น หากต้องรับการโจมตีของ [มังกรเทพ] เข้าไปอย่างจังในสภาพนี้ คลินด์มีหวังได้บาดเจ็บสาหัสเจียนตายอย่างแน่นอน
รอสวาล: ――อัล ควอร์เต็ต
อัลเตอร์: เฮ้ยๆ ถามจริง....
แต่แล้วการโจมตีสุดทรงพลังที่สามารถทำลายทั้งเมืองทิ้งได้เลยนั้นก็ถูกแก้ทางโดยการเปิดใช้งานเวทมนตร์ระดับสูงสี่ธาตุพร้อมกัน
.
พอแขนศิลาที่กักตัวคลินด์อยู่ถูกเผาทำลายทิ้งจนไม่เหลือเค้าโครงเดิม รอสวาลผู้หักล้างการโจมตีของ [มังกรเทพ] ก็บินตามขึ้นมาสมทบพอดี
น่าเหลือเชื่อที่ร่างกายมนุษย์ของรอสวาลสามารถแก้ทางการโจมตีแสนทรงพลัง แถมยังป้องกันมิให้คลินด์โดนลูกหลงไปด้วย
หากผิดพลาดเพียงนิดเดียว ระเบิดเวทมนตร์ของ [มังกรเทพ] จะได้รับการเสริมแกร่งแทน สิ่งที่เขาพึ่งทำไปจึงมีความยากระดับการร้อยด้ายจากระยะหนึ่งกิโลเมตร 
รอสวาล: ....เสียท่าจนด้ายยย~
ทว่า ผลสะท้อนจากการหักล้างการโจมตีทำให้ร่างกายของรอสวาลพังยับเยิน โดยเฉพาะส่วนแขนขวาที่เนื้อไหม้กลายเป็นสีดำแดง
คลินด์: นายท่าน! 'เร่งรีบ'
รอสวาลผู้มิอาจใช้เวทมนตร์รักษาได้เจ็บหนักจนสูญเสียการควบคุมและร่วงหล่นจากฟ้าในสภาพหัวทิ่มลง คลินด์จึงรีบดีดตัวกลางอากาศไปรับเขาไว้
อัลเตอร์: อย่าถือสากันเลยนะ พอดีว่าออริจินกำลังรออยู่น่ะ!
[มังกรเทพ] ตวัดปีกแหวกห้วงอากาศมาจู่โจมอย่างต่อเนื่องไม่ลดละ ฝั่งคลินด์จึงต้องห่อหุ้มร่างด้วยสายฟ้าและหลบหลีกแบบสุดชีวิต
คลินด์ที่อุ้มรอสวาลอยู่เตะทำลายคมดาบสายลม ใช้ร่างกายตนเองรับปีกมังกร จากนั้นก็จุดประกายอัสนีเพื่อผลักร่างถอยหลังหนีไปตั้งหลัก
.
พอหลงนึกว่าเว้นระยะห่างมาพอสมควรแล้ว หางมังกรก็ฟาดเข้าใส่พวกคลินด์แบบเต็มข้อจากเบื้องบน โชคดีที่คลินด์ยกแขนมาป้องกันไว้ได้ทัน
แต่ถึงจะรอดตายมาได้หวุดหวิด คลินด์กับรอสวาลก็ถูกฟาดตกลงไปโหม่งโลกอยู่ดี การร่วงด้วยความเร็วระดับนี้ไม่ต่างอะไรจากการขุดหลุมฝังตัวเอง
อัล: ――ขอตอกฝาโลงไปเลยละกัน
เท่านั้นไม่พอ [มังกรเทพ] ยังอุตส่าห์ถือโอกาสสูดหายใจให้เต็มปอดแล้วปลดปล่อยลมหายใจมังกรแบบเต็มพิกัดออกมาซ้ำศพให้พวกคลินด์อับจนหนทาง
รอสวาล: ――อัล ควินเต็ต
ในตอนนั้นเองที่รอสวาลได้ปลดปล่อยพลังโจมตีขั้นสูงสุดของเขาออกมา มันคือแสงห้าสีที่ประกอบกันขึ้นมาเป็นวงแหวนเวทมนตร์กลางเวหา
อัคคี วารี วายุ ปฐพี และตะวัน เวทมนตร์ 5 ธาตุที่มีหลักการต่างกันได้ทับซ้อนกันและเข้าปะทะกับลมหายใจของ [มังกรเทพ] จนเสียงและสีหายไปจากโลกชั่วขณะ
เพลิงเดือดพล่าน นภาเยือกแข็ง สายลมหมุนวน พสุธากัมปนาท และเวทตะวันที่เสริมแกร่งทั้งหมดให้ผสานรวมกันเป็นเสาแห่งแสงที่เปลี่ยนสนามรบจนไม่เหลือเค้าโครงเดิม
เวทมนตร์บทนั้นมีอานุภาพในการปั่นป่วนสมดุลของโลกพอๆ กับศาสตร์ต้องห้ามมากมายที่เคยถูกโอโด ลากูน่าลบเลือนทิ้งไปในอดีต
มันคือเวทมนตร์ ไม่สิ มันคือ [มหาเวท] ที่ย่างก้าวเข้าไปในขอบเขตของสิ่งต้องห้าม มิใช่พลังในการ [ทำลายล้าง] หากแต่เป็นพลัง [ลบล้าง]
สาเหตุที่โอโด ลากูน่ายังมิเคยหักห้ามการใช้งานมหาเวทบทนี้เป็นเพราะว่ามีผู้ที่สามารถใช้งานมันได้นอกเหนือจากรอสวาลเพียงแค่สองคน
――[แม่มดแห่งโลภะ] เอคิดน่า และ [จอมเวทปฐมกำเนิด] เมียนเมียน
.
หลายคนอาจจะชิงชังเส้นทางที่รอสวาลเลือกเดินและรังเกียจวิธีการใช้ชีวิตของเขา แต่คลินด์กลับไม่ปฏิเสธหรือดูแคลนมันเลยสักนิด
คลินด์รู้สึกทึ่งและตื้นตันใจด้วยซ้ำที่น้ำพักน้ำแรงของมนุษย์เพียงคนเดียวจะสามารถนำพาเจ้าตัวมาสู่การใช้มหาเวทระดับจำลองหายนะขึ้นมาได้
คลินด์นั้นรักศักยภาพในตัวของมนุษย์ รอสวาลจึงได้คะแนนเกือบเต็มในฐานะตัวตนที่อ่อนแอ เปราะบาง น่าสมเพช แต่มิเคยยอมแพ้ที่จะดิ้นรนเพื่อจุดมุ่งหมายอันห่างไกล
หากไร้พรสวรรค์ด้านเวทมนตร์ เขาคงจะยอมแพ้ไปนานแล้ว หากถูกเลือกเป็น [นักดาบเทวา] เส้นทางของเขาก็คงจะไม่ทรหดถึงเพียงนี้
รอสวาลมิใช่ทั้งสองอย่าง เขาเป็นเพียงชายที่มีความยึดติดแบบกู่ไม่กลับ ด้วยเหตุนั้น คลินด์จึงเคารพวิถีทางของเขา ยอมรับเส้นทางของเขา และให้เขายืมพลัง
คลินด์: ความปรารถนานั้น ยังคงส่องประกายอยู่ภายในตัวกระผมขอรับ ――'สาบาน'
ว่าแล้วคลินด์จึงวางร่างของรอสวาลผู้ฝืนใช้งานเกทเกินพิกัดจนตัวสั่นเกร็งและน้ำตาไหลเป็นเลือดลงบนพื้น ให้เขาทนนอนบนเตียงดินทรายไปก่อน
เนื่องจากว่า [มังกรเทพ] บนท้องนภาที่พึ่งรับสุดยอดการโจมตีของจอทเวทเข้าไปนั้น ยังคงอยู่ในสภาพไร้บาดแผล
.
คลินด์: ห้าวินาทีขอรับ นายท่าน 'รายงาน'
รอสวาลในสภาพปางตายได้สติกลับคืนมาเพราะคำพูดนั้น พอมาคิดดูแล้ว อีกฝ่ายน่าจะมีโอกาสสังหารรอสวาลเกิน 50 รอบในช่วงห้าวินาทีนั้นด้วยซ้ำ
หากฝั่งศัตรูยึดตามกฎ [ห้ามสังหาร] อย่างที่ได้หารือกันไว้จริง เจ้ามังกรก็ควรที่จะทำลายแขนขาเขาทิ้งและจับแช่แข็งเอาไว้เสียดีกว่า
ในศึกนี้คลินด์ได้ทำหน้าที่แนวหน้าอย่างสมบูรณ์แบบแล้ว ปัญหาอยู่ที่ระดับทักษะอันน่าสมเพชของรอสวาลเอง เขาอุตส่าห์หวังไว้ว่าตัวเองจะทำได้ดีกว่านี้
นี่คือศึกสำคัญที่สุดในชีวิตของรอสวาลนับตั้งแต่ตอนที่เขาต่อสู้กับ [จอมขมังเวทแห่งโศกา] ร่วมกับคลินด์ มันควรจะเป็นบททดสอบศักยภาพด้านเวทมนตร์ของเขา
นี่มิได้แปลว่า [มังกรเทพ] แกร่งเหนือกว่า [จอมขมังเวทแห่งโศกา] เสียทีเดียว ผลลัพธ์อันเลวร้ายนี้สะท้อนว่าพวกรอสวาลควรที่จะปรับเปลี่ยนเงื่อนไขแห่งชัยชนะ
.
รอสวาลรู้ขีดกำจัดของตนเองดี แรงกายเขาไม่เหลือหลอ ร่างกายสะบักสะบอม ใช้งานมานามากเกินไปจนพลังชีวิตถูกดูดกลืนไปบางส่วนด้วย
กระทั่งไม้ตายก้นหีบอย่างการเปิดใช้งานเวทมนตร์ระดับอัล 5 ธาตุพร้อมกันก็ยังเจาะทะลวงรัศมีมังกรของ [มังกรเทพ] ไม่ไหว
แม้แต่ในสภาพสมบูรณ์เต็มร้อย รอสวาลก็ยังไม่เคยใช้เวทมนตร์ระดับอัล 6 ธาตุพร้อมกันได้สำเร็จมาก่อน ไม่ต้องพูดถึงสภาพทุลักทุเลในตอนนี้เลย
อาการสมองร้อนเหมือนถูกต้มและความเจ็บปวดราวกับเลือดทั่วทั้งร่างไหลย้อนกลับเป็นสัญญาณบ่งชี้ว่าเกทที่ตระกูลของเขาฟูมฟักมาอย่างดีตลอด 400 ปีใกล้จะพัง
ไม่มีประโยชน์อะไรที่จะฝืนมากไปกว่านี้ เขาควรลดระดับความยากของเฮอร์เดิล(อุปสรรค)ลงมาหน่อย เพื่อที่จะได้เติมเต็มโควตาขั้นต่ำให้สำเร็จ
เดิมทีเป้าหมายของศึกนี้ก็คือการยื้อ [มังกรเทพ] เอาไว้เพื่อขัดขวางแผนการของอัลเดบารัน รอสวาลจึงควรทำแค่สนับสนุนคลินด์จากแนวหลังก็พอ
.
【เอมิเลีย: รอสวาล ก็ไม่อยากให้ฝืนเกินตัวอยู่หรอก แต่นี่คือบทบาทที่สำคัญม๊ากมากเลยนะ เพราะงั้น พยายามเข้าล่ะ!】
【เรม: ท่านรอสวาล ขออภัยสำหรับปัญหาที่เคยก่อไว้จนถึงตอนนี้ด้วยนะคะ ในที่สุดก็จะได้ตอบแทนความกรุณาเสียทีค่ะ มาช่วยคนๆ นั้น.... มาช่วยสุบารุคุงด้วยกันเถอะนะคะ!】
【เพทร่า: ในเมื่อนายท่านพูดไว้เองว่าทำได้ รบกวนอย่ามากลับคำทีหลังเชียวนะคะ ....ถึงจะไม่ชอบขี้หน้าสักเท่าไหร่ แต่ก็ไม่คิดว่านายท่านจะพ่ายแพ้ใครหน้าไหนหรอกนะ】
【รัม: ท่านรอสวาล ขอให้โชคดีมีชัย ――แล้วก็ ทำให้เต็มที่เลยนะคะ】
พอรู้ตัวอีกที รอสวาลก็ลุกขึ้นยืนในสภาพแขนห้อย ทั้งที่การรอสนับสนุนคลินด์ควรจะเป็นการตัดสินใจที่รอบคอบและชาญฉลาดกว่าแท้ๆ
"นี่ตัวเราลุกขึ้นยืนไปเพื่ออะไรกันนะ"
น่าแปลกเหลือเกิน แทนที่จะยึดแนวทางจากสุดยอดจอมเวทที่เขานับถือ รอสวาลกลับคิดที่จะต่อสู้แบบเจ้าเล่ห์เยี่ยงจอมเวทดาษดื่นผู้กระหายชัยชนะ
ทั้งๆ ที่ทุกสิ่งที่เขาตระเตรียมมาใช้ไม่ได้ผล ทั้งๆ ที่เขาไม่เคยสร้างผลงานเกินขีดความสามารถของตนเองได้มาก่อน เหตุใดกันเขาจึงยังไม่ยอมแพ้?
??: ――อะไรกัน ยืนกลับขึ้นมาหรอกเหรอ กะว่าจะเสียบแทนบทบาทอยู่แล้วเชียวนะ
บางทีคงเป็นเพราะเขาแปลกใจต่อการกระทำของตนเองมากพอแล้ว การปรากฏตัวของบุคคลที่คาดไม่ถึงจึงมิได้ทำให้รอสวาลประหลาดใจนัก
รอสวาล: ขอโทษด้วยนะ พอดีไม่เหลือเรี่ยวแรงจะเอียงคอดูแล้ว ....นายตัวเตี้ยเกินจนดูไม่ออกว่าเป็นใครก็จริงอยู่ แต่ที่นี่ม่ายยยยเหมาะสำหรับเด็กหรอกนะ
??: เรียกใครเป็นเด็กกันฟะ! ....แกนี่มัน ช่างเป็นชายที่น่าหงุดหงิดซะเหลือเกินนะ!
พื้นที่ชายคนข้างๆ ยืนอยู่นูนขึ้นมาเพื่อให้ตัวเขาอยู่ในระดับสายตาเดียวกับรอสวาล มันเป็นการใช้งานเวทมนตร์ที่สิ้นเปลือง แต่รอสวาลก็มิได้ติดใจอะไร
หลังจากนั้นคนแคระผมเขียวในชุดเสื้อคลุมสีดำก็กอดอกแล้วประกาศออกมาว่า...
เอซโซ่: จะช่วยตอกย้ำให้แกได้จดจำแบบไม่มีวันลืมเองว่าตัวฉันเป็นใคร ――[สีเทา] เอซโซ่ คาโดน่าผู้นี้นี่แหละที่จะก้าวข้าม [มังกรเทพ] นำหน้าแกให้เห็นเป็นบุญตาเอง!
.
จบตอน