---
title: 'บทที่ 7 ตอนที่ 59B "ฟล็อป โอคอนเนล"'
description: "ฟล็อป โอคอนเนล"
date: 2023-11-04
image: "@assets/blog/wn7-59-2.webp"
imageAlt: webnovel arc7 chapter59B
categories: [Arc 7]
author: admin
hideToc: true
tags: [rezeroarc7]
---
"――ให้ความสำคัญกับชีวิตตัวเองหน่อย ฟล็อป การเสียสละตัวเองน่ะมีแต่คนคนโง่เง่าเขาทำกัน"

นั่นคือคำพูดของ [ไมลซ์] ผู้มีพระคุณที่ช่วยเหลือฟล็อปออกมาจากสภาพแวดล้อมอันเลวร้าย

.
สองพี่น้องโอคอนเนลถูกพ่อแม่ทอดทิ้ง ต้องดื่มน้ำโคลน กินหญ้า กินแมลง เพื่อประทังชีวิต แล้วพอย้ายมาอยู่สถานเลี้ยงเด็กกำพร้า สภาพความเป็นอยู่ก็ไม่ได้ดีขึ้นนัก

อาหารเป็นซุปจืดๆ กับเศษขนมปัง ผ้าห่มก็บางและขาดลุ่ย แถมบางวันพวกผู้ใหญ่ก็ซ้อมเด็กเล่น

เพื่อปกป้องน้องสาวและเด็กคนอื่น ฟล็อปเลือกทำตัวร่าเริงให้ตัวเองกลายเป็นจุดสนใจ ถ้าหากวันไหนพวกผู้ใหญ่ใจร้ายอารมณ์บูด ฟล็อปก็มักเป็นคนที่ถูกซ้อมเสมอ

วันหนึ่งฟล็อปได้อยู่ให้มีเดียมช่วยลูบแผลทั้งคืน วันนั้นเลยมีเด็กคนหนึ่งถูกซ้อมปางตาย ทำให้ฟล็อปมุ่งมั่นที่จะเสียสละตัวเองยิ่งขึ้นไปอีก

.
ต่อมาในคืนหนึ่ง [ไมลซ์] ได้ขี่มังกรบินมาปรากฏตัวที่สถานรับเลี้ยงเด็กกำพร้าของพวกฟล็อป

ไมลซ์เป็นชายหน้าคล้ายหนู ผมสีเทา ท่าทางอันตรายไม่น่าคบหา แต่เขากับเป็นคนที่ต่างจากความประทับใจแรกของฟล็อปอย่างสิ้นเชิง

ไมลซ์: เดิมทีชั้นก็เติบโตมาจากสถานที่นี้เหมือนพวกนายนั่นแหละ ชั้นก็เลยรู้ดีว่าที่มันแย่ขนาดไหน ถึงได้เผ่นออกมาแล้วยอมประทังชีวิตด้วยการดื่มน้ำโคลนแทน

หลังออกไปใช้ชีวิตข้างนอกอยู่นาน วันหนึ่งไมลซ์ก็นึกถึงสถานที่อันเลวร้ายแห่งนี้ขึ้นมาได้ เขาจึงวกกลับมาเพื่อแก้แค้น

ไมลซ์ช่วยทำลายกลอนประตูห้องนอนเด็ก จากนั้นก็ไปจับพวกผู้ใหญ่มามัดรวมกันเอาไว้แล้วถ่มน้ำลายใส่

ไมลซ์: มีอะไร นายเองก็อยากเอาคืนเหมือนกันเรอะ? ถ้างั้นก็จัดเลย เอาคืนร้อยเท่า

ฟล็อป: บะ...แบบนั้นมัน ผมน่ะ....

มีเดียม: ――จัดไป!!

แม้ว่าฟล็อปจะลังเลต่อคำเชิญชวนของไมลซ์ แต่มีเดียมนั้นเปิดฉากใช้ท่อนไม้หวดผู้ใหญ่ที่ถูกมัดอยู่ก่อนใคร พวกเด็กคนอื่นเองก็เริ่มรุมสกรัมเพื่อแก้แค้น

เด็ก 1: ทำให้เจ็บตัวตลอด!

เด็ก 2: เกลียดที่สุดเลย!

มีเดียม: ศัตรูของอันจัง!

พวกผู้ใหญ่ทำได้เพียงกรีดร้องให้หยุดระหว่างที่ถูกเด็กๆ ระบายความแค้นด้วยการข่วนหน้า ตบแก้มและกระทั่งฉี่ใส่

.
ไมลซ์ตัดสินใจพาเด็กกำพร้าทั้งยี่สิบคนไปที่คฤหาสน์ของเคาน์เตสดราครอย แล้วให้แต่ละคนตัดสินใจเอาเองว่าจะเลือกเส้นทางชีวิตอย่างไร

นั่นเป็นครั้งแรกที่เหล่าเด็กกำพร้าได้โอกาสตัดสินใจด้วยตนเอง ไม่ต้องทำตามที่ผู้ใหญ่บังคับ

ในที่สุดฟล็อปก็เป็นอิสระคุกนรกแห่งนั้น เขาไม่ต้องกังวลเรื่องจะถูกผู้ใหญ่ทุบตีหรือห่วงว่าน้องสาวจะต้องเสียน้ำตาอีกต่อไป

มีเดียม: ราตรีสวัสดิ์นะ อันจัง

ในคืนนั้นฟล็อปร่ำไห้ไม่หยุดให้แก่อิสรภาพที่เขาและน้องสาวได้สัมผัสเป็นครั้งแรก

.
[กลับมาปัจจุบัน]

แม่ทัพซีคูร์ ออสมันเฝ้ามองฝูงมังกรบินถอยทัพกลับไปด้วยความกังวล เขาไม่แน่ใจว่าศัตรูกลับไปเพราะทำตามเป้าหมายสำเร็จหรือประเมินว่าทำตามเป้าหมายไม่ได้กันแน่

การโจมตีเกิดขึ้นและจบลงในเวลาประมาณชั่วโมงเดียว ในระหว่างนั้นได้เกิดปรากฏการณ์ประหลาดทั้งหิมะตกและแสงสีขาวที่ถล่มเขตทางใต้ของเมืองจนเละ

เคราะห์ดีที่หิมะชะลอความเร็วการบินของมังกรบินซึ่งช่วยลดความเสียหายให้เมืองเป็นอย่างสูง

ที่จริงแล้ว ซีคูร์คาดการณ์ว่าศัตรูจะส่ง [แม่ทัพมังกรบิน] มาไว้ล่วงหน้า เขาจึงติดตั้งอาวุธต่อต้านมังกรบินไว้ที่กำแพงฝั่งตะวันตกซึ่งเป็นทิศของเมืองหลวง

ทว่า ฝูงมังกรบินของมาเดลินก็โจมตีเมืองจากทุกทิศทางจนแผนต่อต้านรับมือไม่ไหว

.
ทหาร: วางอาวุธลงเดี๋ยวนี้! นี่เป็นคำสั่ง!

ระหว่างที่ซีคูร์กำลังครุ่นคิดถึงการซ่อมกำแพงเมืองเพื่อเตรียมรับมือการบุกเมืองในอนาคต ทหารในศาลากลางคนหนึ่งก็ตะโกนขึ้นมา

ความสนใจของหมู่ทหารหันเหมาที่ชายคนหนึ่งผู้กำดาบโชกเลือดมังกรบินไว้ในมือ

ทหารผู้ช่วย: เขาเป็นทหารที่เราปล่อยออกมาจากใต้ดินเพื่อช่วยตอบโต้มังกรบินครับ ผู้ใช้ดาบคู่....

ซีคูร์: อา ฉันเองก็เห็นเหมือนกัน ฝีมือการต่อสู้ยอดเยี่ยมมาก ――เฮ้ย หยุดได้แล้ว!

ซีคูร์ไม่เห็นด้วยกับการที่ลูกน้องอยากส่งชายคนนี้กลับเข้าคุกหลังจบเรื่อง หากไม่ได้ฝีมือของเขาช่วยกำราบฝูงมังกรบิน ศูนย์บัญชาการแห่งนี้น่าจะทนไม่ไหว

นักโทษ: อยากให้ชั้นยอมจำนนเรอะ? ถ้างั้นแกก็ไม่ต่างอะไรจากคนอื่น แม่ทัพระดับสอง [เสือผู้หญิง]

นักโทษชายชี้ดาบมาทางซีคูร์และล้อฉายาเขาแบบไม่เกรงกลัว ทำเอาลูกน้องพากันหัวร้อนแทน

.
สุดท้ายซีคูร์ก็ยืนกรานว่าจะปล่อยตัวนักโทษคนนี้ เพื่อเป็นรางวัลที่เขาช่วยปกป้องเมืองเอาไว้ ตามคติ "ทำดีให้รางวัล ผิดพลาดก็ลงโทษ" ของจักรพรรดิวินเซนต์

นั่นทำให้ชายสวมผ้าปิดตาพิโรธ เขาตอกกลับว่ากบฏอย่างซีคูร์กล้าดียังไงมาใช้คำพูดของจักรพรรดิ ชัดเจนว่าเขาเป็นทหารที่เคารพรักจักรวรรดิจากใจจริง

ซีคูร์: ถ้าบอกว่าตัวฉันเองก็ภักดีต่อจักรวรรดิและองค์จักรพรรดิเหมือนกันล่ะ นายจะยอมฟังเรื่องของฝั่งฉันก่อนไหม?

เมื่อซีคูร์เอ่ยเช่นนั้น พลทหารก็ส่งเสียงฮึดฮัดก่อนที่จะโยนดาบทิ้งแล้วชูสองมือขึ้น

นักโทษ: บอกไว้เลย ถ้าเรื่องที่จะเล่ามันน่าเบื่อล่ะก็....

ซีคูร์: รับรองว่าฟังแล้วจะรู้สึกสนใจแน่นอน ....นายชื่อว่าอะไร?

จามาล: ――จามาล โอเรลี่ พลทหารชั้นหนึ่ง

.
ซีคูร์แนะนำตัวกลับและเตรียมการที่จะโน้มน้าวจามาลด้วยการพูดเรื่องความถูกต้อง แต่แล้วก็มีชายแปลกหน้าอีกคนโผล่มาขัดก่อน

??: ――ขอโทษนะครับ ไม่ทราบว่าตัวแทนของเมืองนี้อยู่ที่นี่หรือเปล่าครับ? .....ที่อยู่ตรงนั้นน่ะใช่แม่ทัพซีคูร์ ออสมันหรือเปล่าครับ?

ชายผู้มีเสียงนุ่มนวลฟังรื่นหูรอจังหวะให้สถานการณ์ในศาลากลางสงบลงก่อนถึงค่อยปรากฏตัว แถมเขายังกล้าขอคุยกับทหารยศสูงสุดในที่นี้ทันทีทั้งที่ศึกพึ่งจบไป

ซีคูร์เข้าใจผิดว่าเขาเป็นผู้ส่งสารจากเมืองหลวง แต่ชายชุดเขียวก็ปฏิเสธและบอกว่าพรรคพวกของเขาจะขออนุญาตช่วยรักษาคนเจ็บและซ่อมแซมเมือง

มิเซลด้าโผล่มาบอกว่าเธอไม่รู้เหมือนกันว่าชายชุดเขียวเป็นใคร แต่เธอสามารถยืนยันได้ว่าพรรคพวกของเขาเริ่มทำการช่วยเหลือเมืองแล้วจริงๆ

ซีคูร์ยังคงกังขาอยู่เล็กน้อยเพราะไม่น่ามีใครที่อยากช่วยเหลือโดยไม่ขอสิ่งใดตอบแทน ชายชุดเขียวจึงเสริมว่าพวกเขาแค่กำลังตามหาคนอยู่

ออตโต้: ชื่อ [ออตโต้ ซูเวน] ครับ ――พอดีว่ากำลังตามหา [เพื่อน] กับ [น้องสาวของเพื่อน] อยู่

ออตโต้ผู้มีดวงตาราวกับไฮยีน่าประกาศจุดประสงค์ออกมาอย่างชัดเจน

.
[ย้อนกลับมาอดีต]

เคาน์เตส [เซรีน่า ดราครอย] เจ้านายของไมลซ์นั้นเป็นขุนนางหญิงผู้แข็งแกร่งดุดันแต่ก็ถือคติไม่รังแกผู้อ่อนแอ ด้วยเหตุนี้ เหล่าเด็กกำพร้าจึงได้รับการดูแลอย่างดี

ฟล็อปได้อาบน้ำอุ่นๆ ได้กินอาหารจนอิ่มท้องและได้สวมเสื้อผ้าดีๆ เขาได้รับการเปิดโลกและได้เรียนรู้มุมมองใหม่ๆ เพราะไมลซ์ช่วยพาเขาออกมา

??: โอ้ พวกเดียวกันใช่ไหม? นายเองก็ถูกพี่ไมลซ์พามาที่นี่เหมือนกันเหรอ?

ระหว่างที่ฟล็อปกำลังชมสวนดอกไม้งดงามของคฤหาสน์ เขาก็ได้ยินเสียงทักมาจากเด็กชายที่แก่กว่าเล็กน้อย แต่ฟล็อปหันหาแบบหลงทิศจนล้มคะมำ

เด็กชายผมสีน้ำตาลอายุประมาณ 12-13 ปีกำลังนั่งโอบวัตถุสีขาวบางอย่างที่ใหญ่พอๆ กับอ้อมกอดของตัวเขาเลย

ฟล็อป: นั่นหรือว่าจะเป็น ไข่เหรอ?

เด็กชาย: ช่ายๆ เป็นไข่ที่ใบใหญ่ดีใช่ไหมล่ะ? ที่จริงแล้วเจ้านี่มันคือไข่ของมังกรบินน่ะครับ

ฟล็อป: แล้วจะทำอะไรกับไข่มังกรบินนั่นเหรอ?

เด็กชาย: ก็ต้องกกมันจนฟักตัวอยู่แล้วสิ

นี่คือครั้งแรกที่ฟล็อป โอคอนเนลได้พบกับ [บัลรอย เทเมกริฟ] ชายผู้ที่จะกลายมาเป็น [พี่น้องร่วมสาบาน] ของสองพี่น้องโอคอนเนลในภายหลัง

.
[กลับมาปัจจุบัน]

เรมถูกพาตัวมาที่คฤหาสน์แห่งหนึ่งที่พอมองออกไปนอกหน้าต่างก็ได้เห็นมังกรบินที่แสนดุร้ายกินอาหารอย่างสงบเสงี่ยมอย่างน่าประหลาด

แม้ว่าเรมจะถูกควบคุมตัวไว้ที่นี่ในฐานะเชลยศึก แต่ห้องที่ได้รับก็ยังดูหรูหราเกินจำเป็น

ตอนนั้นเอง ชายแก่แปลกหน้าคนหนึ่งก็เดินเข้ามาทักทายเรม ทั้งเส้นผมและหนวดเคราของเขาเป็นสีขาวล้วน อีกทั้งดวงตาก็ยังตี่คล้ายหลับตาอยู่ตลอด

ดูจากการแต่งกายและการโค้งคำนับของทหารเฝ้ายาม เรมคาดเดาว่าชายแก่น่าจะมียศที่สูงเอาเรื่อง

.
ชายแก่สั่งทหารเฝ้ายามให้ออกไปก่อนและขอนั่งร่วมโต๊ะเพื่อคุยกับเรม

ชายแก่: คนของฉันได้บอกอะไรไว้หรือเปล่า?

เรม: ไม่ได้บอกอะไรไว้เลย แค่บอกว่าให้รักษาและพักผ่อน แล้วถ้าเกิดทำอะไรตามใจชอบก็จะถูกฆ่า

ชายแก่: เข้าใจล่ะ การปฏิบัติต่อแขกของเจ้านั่นชวนให้ปวดหัวอยู่เหมือนกัน ไว้ตัวฉันจะช่วยตักเตือนมาเดลินให้

ชายแก่เห็นพ้องกับเรมว่ามาเดลินเป็นพวกไม่ยอมทำตามคำสั่งใคร แต่ในครั้งนี้ที่เธอขัดขืนคำสั่งเป็นเพราะปัจจัยอื่นซึ่งทำให้เขาไม่พอใจ และปัจจัยที่ว่าก็คือตัวเรมเอง

เรม: ....คุณเป็นใครกันแน่คะ?

เบลสเต็ตซ์: ขออภัยที่บอกช้า ตัวฉันคืออัครมหาเสนาบดีแห่งจักรวรรดิเทวาวอลลาเคีย ผู้ถูกแต่งตั้งโดยองค์จักรพรรดิ มีนามว่า [เบลสเต็ตซ์ ฟอนดาลฟอน]

เรม: อัครมหาเสนาบดี...เบลสเต็ตซ์.... ถ้างั้นคุณก็คือ....

เบลสเต็ตซ์: ใช่แล้ว ――ตัวฉันคือศัตรูของฝ่าบาทวินเซนต์ อาเบลลุกซ์ครับ

.
อีกฝ่ายประกาศฐานะของตนออกมาอย่างชัดเจนจนเรมพูดไม่ออก เธอรู้สึกว่าตัวเองอยู่ผิดที่ผิดทาง เหมือนว่าติดอยู่กลางวงวนของปัญหาทั้งหมด

มันควรจะเป็นวินเซนต์ พริสซิลล่า หรือสุบารุที่เหมาะมาอยู่ในสถานการณ์นี้แทนเธอ แต่ถ้าหากเป็นสุบารุ เรมคิดว่าเขาคงจะก่อเรื่องบ้าบิ่นเกินตัวอีกแน่

มันคงดีแล้วที่สุบารุไม่ได้อยู่ที่เมืองกัวราล เขาคงช่วยอะไรไม่ได้และหาเรื่องเจ็บตัว

แล้วถ้าเกิดสุบารุได้รู้ว่าเรมถูกมาเดลินจับตัวไป เขาจะเจ็บปวดแค่ไหนกันนะ?

.
เรมเปลี่ยนประเด็นมาถามว่าทำไมเบลสเต็ตซ์ถึงได้อยากโค่นบัลลังก์ของวินเซนต์

ถ้าหากว่าไม่ใช่เรื่องอุปนิสัย วินเซนต์ขาดคุณสมบัติอะไรไปถึงได้ถูกขับไล่กัน? ในมุมมองของเรม วินเซนต์ก็มีความสามารถในการเป็นผู้นำที่ดี

เบลสเต็ตซ์: ยังไม่ได้ถามชื่อเลยสินะ ท่านผู้รักษา

เรม: ....เรียกว่า [เรม] ก็ได้ค่ะ

เบลสเต็ตซ์: หืม ท่านเรม คิดว่าปัจจุบันฝ่าบาทมีทายาทกี่คนกันครับ?

เรมคิดไม่ออกเลยว่าจะมีผู้หญิงคนไหนที่ทนอยู่กับวินเซนต์ได้ เขาไม่น่าสร้างความสัมพันธ์แบบนั้นและมีลูกกับใครได้ สุดท้ายเรมจึงเดาเล่นว่าวินเซนต์ไม่มีทายาท

ทันใดนั้น บรรยากาศของเบลสเต็ตซ์ก็เปลี่ยนไป ดวงตาที่ปกติปิดอยู่ตลอดลืมขึ้นเล็กน้อย เผยให้เห็นความพิโรธของมารร้าย

เบลสเต็ตซ์: ไม่มีอยู่เลยครับ ทายาทน่ะ ――นั่นแหละคือปัญหาครับ

เรม: อา....

เบลสเต็ตซ์: จักรวรรดิจักต้องแข็งแกร่ง มิเช่นนั้น ประเทศนี้ก็จะ....

เบลสเต็ตซ์พูดทิ้งไว้แค่นั้น ก่อนที่จะใจเย็นลงและซ่อนดวงตาไว้หลังเปลือกตาเช่นเคย

.
เรมไม่เข้าใจว่าเบลสเต็ตซ์บอกเรื่องนี้ให้เธอฟังทำไม ในเมื่อตัวเธอไม่ได้สำคัญอะไรเลย แค่บังเอิญได้อยู่ใกล้วินเซนต์กับพริสซิลล่าเท่านั้น

เบลสเต็ตซ์: ....เธอน่ะเป็นผู้รักษาแถมยังเป็นเผ่าโอนิ ถ้าเป็นไปได้ก็อยากครอบครองไว้ เป็นตัวตนที่มีค่าครับ

เรม: ――

เบลสเต็ตซ์หมดเรื่องคุยแค่นั้น เขาจึงลุกจากโต๊ะเตรียมกลับและทิ้งท้ายว่าความเป็นอยู่ของเรมที่นี่จะสะดวกแน่นอน

เรมอยากรู้ว่ามาเดลินเกี่ยวข้องกับเขายังไง เบลสเต็ตซ์เลือกตอบว่าทั้งสองเป็นผู้สมรู้ร่วมคิดกัน กระทั่งคฤหาสน์หลังนี้ที่จริงก็เป็นของเขา

พอเบลสเต็ตซ์จากไป ทหารเฝ้ายามก็กลับมาประจำตำแหน่ง เรมมองดูทหารขี่หลังมังกรบินแล้วนึกถึงมาเดลินที่พาเธอกับฟล็อปมายังที่แห่งนี้

เรมได้กลายเป็นเชลยศึกที่ถูกกักตัวไว้ในนครหลวงจักรวรรดิ [รุปกาน่า] สถานที่ที่วินเซนต์ตั้งใจจะกลับมาเพื่อชิงบัลลังก์คืน

.
ฟล็อปลืมตาตื่นขึ้นมาในห้องที่ไม่คุ้นเคย บาดแผลที่หน้าอกเขายังคงเจ็บปวด แถมไม่ว่าฟล็อปจะฝืนตัวอย่างไรเขาก็ลุกจากเตียงไม่ได้

ฟล็อป: เจ้านี่....เจ้านี่! นี่มันยากใช่เล่นนะเนี่ย!

มาเดลิน: นายนี่ประหลาดคนเสียจริงนะ

ฟล็อป: หวา!? นั่นใครน่ะ!?

มาเดลิน: มังกรผู้นี้เอง บาดแผลของเจ้ายังรักษาไม่หาย อย่าได้ทำตัวไร้สาระ

แม่ทัพมังกรบิน มาเดลิน เอสชาร์ตเดินเข้ามาหาฟล็อปที่ข้างเตียงและยืนยันว่าเธอเป็นคนข่วนฟล็อปปางตายจนต้องให้เรมรักษา

ฟล็อปถามล้วงจากมาเดลินจนได้ทราบว่าปฏิบัติการกำราบเมืองกัวราลไม่สำเร็จและเรมเองก็ปลอดภัยดี แต่เธอถูกพาตัวมาที่นี่กับฟล็อปด้วยตามเงื่อนไขของมาเดลิน

.
มาเดลินหยิบเขี้ยวมังกรบินย้อมสีแดงที่ฟล็อปห้อยคอไว้เสมอไม่เคยห่างกายมาชูให้เขาดู

ฟล็อป: อา เก็บมาให้เหรอ? ขอบใจมากเลยนะ มันเป็นของที่สำคัญมากๆ เลยล่ะ ถ้ามันหายไปคงทนอยู่ไม่ได้ เพราะงั้น....

มาเดลิน: ――คาริยอน นี่คือเขี้ยวของคาริยอน เหตุใดเจ้าถึงได้มีมันอยู่?

ฟล็อป: ――

มาเดลิน: ตอบมาสิ! ทำไมเจ้าถึงได้มีเขี้ยวของคาริยอน....

ฟล็อป: ตอนที่คาริยอนเกิด ผมเองก็อยู่ที่นั่นด้วย ชื่อของเด็กคนนั้นน่ะ ผมเป็นคนช่วยคิดกับพี่ไมลซ์และบัลรอยเอง

มาเดลิน: ――อึก

ฟล็อป: ตอนที่เด็กคนนั้นงอกฟันใหม่ เลยได้มาเป็นของที่ระลึก มันคือหลักฐานของพี่น้องร่วมสาบาน....ของครอบครัว เพราะงั้น ผมกับน้องสาวถึงได้มีเขี้ยวของคาริยอนอยู่

.
เขี้ยวมังกรในมือของมาเดลินคือของที่ระลึกของผู้มีพระคุณและพี่น้องร่วมสาบาน ครอบครัวของฟล็อปที่ตายจากโลกใบนี้ไปแล้วทั้งคู่

มาเดลินมีสีหน้าปวดร้าวไปเมื่อได้ฟังคำตอบ ฟล็อปเดาว่าเธอคงจะมีความเกี่ยวข้องกับบัลรอยและคาริยอน เพราะมาเดลินขึ้นมาเป็นตำแหน่งแม่ทัพเทวะลำดับ 9 แทนเขา

[บัลรอย เทเมกริฟ] อดีตแม่ทัพเทวะลำดับ 9 ได้ก่อกบฏต่อจักรพรรดิวินเซนต์และเสียชีวิตลงไปพร้อมกับมังกรบินคู่หูคาริยอน

ฟล็อป: ทำไมเธอถึงได้มาเป็น [เก้าแม่ทัพเทวะ] กันล่ะ?

มาเดลิน: ――เพื่อแก้แค้นยังไงเล่า

ดวงตาของมาเดลินเบิกกว้างด้วยความเดือดดาล ฟล็อปเข้าใจดีเพราะเขาเองก็เลือกที่จะ "แก้แค้น" เช่นกัน

แต่ความแตกต่างก็คือฟล็อปเลือกที่จะแก้แค้นโลกที่ไม่เป็นธรรมทั้งใบด้วยการช่วยเหลือผู้คนให้มากเข้าไว้ แต่ความแค้นของมาเดลินนั้นเจาะจงไปที่บุคคลเดียว

ฟล็อป: อยากจะแก้แค้นให้ใครงั้นเหรอ?

มาเดลิน: ....เพื่อบัลรอย เพื่อแก้แค้นให้ชายที่ควรจะได้เป็นคู่ครองของมังกรผู้นี้

ฟล็อป: ――

มาเดลิน: มังกรผู้นี้จะไม่ยกโทษให้ผู้ที่สังหารสามีของมังกร

.
ถ้าหากมีเดียมอยู่ที่นี่ด้วย เธอคงจะเข้าไปกอดมาเดลินและสอนให้เธอร้องไห้ระบายออกมา เพราะมีเดียมนั่นแหละที่ร้องไห้ยิ่งกว่าใครตอนที่ไมลซ์กับบัลรอยตาย

มาเดลินผู้สูญเสียบุคคลที่รักและไม่รู้จักความเศร้าโศก ทุ่มเทความรู้สึกทั้งหมดไปเป็นโทสะเพื่อที่จะล้างแค้นแทนการหลั่งน้ำตา

ฟล็อปหลับตาลงและหวนนึกไปถึงตอนที่เขาจากลากับเหล่าคนสำคัญเพื่อออกเดินทางกับน้องสาว

[ไมลซ์: นายกับมีเดียมคิดอะไรอยู่เนี่ย จะอยู่กับเคาน์เตสต่อก็ได้ ดูแลกันเองไหวแล้วเหรอ ให้ตายสิ]

[บัลรอย: พี่ไมลซ์เขาแสดงความเป็นห่วงแบบนี้แหละ ถ้าอยู่ที่นี่ต่อ พี่เขาจะดูแลไปตลอดเลย ไม่ยอมพูดจริงใจเลยเนอะ?]

[ไมลซ์: เงียบไปเลย ไอ้หนูบัล! คนที่ได้เลื่อนยศน่ะไม่ว่างกลับมาตลอดหรอกนะ!!]

[บัลรอย: อืม คงไม่เหมาะเท่าไหร่มั้ง อยู่ที่นี่ต่อกับพี่ไมลซ์ ฟล็อป แล้วก็พวกมีดี้ดีกว่าเยอะเลย เนอะ?]

เมื่อฟล็อป โอคอนเนลหวนถึงอดีตเสร็จแล้ว เขาก็ลืมดวงตาสีฟ้าขึ้นมาอีกครั้ง

ฟล็อป: ――นายคือศัตรูของบัลรอยสินะ หัวหน้าหมู่บ้านคุง.... ไม่สิ จักรพรรดิวินเซนต์ วอลลาเคีย

จบตอน