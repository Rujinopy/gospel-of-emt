---
title: 'บทที่ 6 ตอนที่ 15 "คนร้ายตัวจริง"'
description: "คนร้ายตัวจริง"
date: 2023-04-16
image: "@assets/blog/wn6-47.webp"
imageAlt: webnovel arc6
categories: [Arc 6]
author: admin
hideToc: true
tags: [rezeroarc6]
---

กลับจุดเซฟมารอบนี้สุบารุน้ำตาแตกที่ได้เจอเอมิเลียกับเบียทริซอีกครั้ง เขาเลือกสารภาพว่าเขาความจำเสื่อมแบบเฉพาะเหตุการณ์ จำชื่อเพื่อนได้ แต่ลืมเหตุการณ์ชีวิตจนถึงเมื่อวานไปหมด

สุบารุรู้ดีว่าแรมเป็นคนที่ไม่เชื่อที่สุดเลยชวนเธอไปตักน้ำเหมือนลูปก่อน เขายอมสารภาพว่าลืมเรมไปแล้วและยอมให้แรมระบายความโกรธใส่ เขาสาบานว่าจะพาเรมกลับมา ไม่ใช่เพื่อตัวเขาที่จำเรมไม่ได้ แต่เพื่อ "นัตสึกิ สุบารุ" คนเก่าและเพื่อแรม

จากประสบการณ์ในลูปก่อนๆสุบารุรู้ว่าหอคอยนี้จะตกอยู่ในสภาพโกลาหลและเต็มไปด้วยโศกนาฏกรรมเมื่อเวลาผ่านไป แต่ก่อนหน้านั้นจะมีใครคนหนึ่งพยายามฆ่าเขาด้วยการผลักตกบันได สุบารุที่รู้ตัวคนร้ายอยู่แล้วมาดักรออยู่ที่หน้าบันไดวนและจับตัวได้คาหนังคาเขา

สุบารุ: โอ๊ะโอ อันตรายนะ เดี๋ยวก็ตกไปแทนชั้นหรอก ....เอาล่ะมาคุยกันหน่อย ต้องให้เธอรับผิดชอบข้อหาฆ่าชั้นหน่อยนะ

คนร้ายที่ผลักเขาตกบันไดเวียนตายไปสองรอบก็คือ "เมลี่ โพทรูท"

สุบารุรู้จากหนังสือคนตายของเมลี่ว่าคืนก่อนมีคนมาสิงร่างเขาแล้วเชิญชวนให้เมลี่ระบายความแค้นเรื่องเอลซ่ากับสุบารุ เมลี่คิดว่าพอถูกจับได้แบบนี้เธอคงจะถูกฆ่าทิ้ง แต่ว่าสุบารุไม่ได้ต้องการอย่างนั้น

สุบารุเข้าใจวิธีคิดของเมลี่ เธอเป็นนักฆ่ามาครึ่งชีวิต วิธีแก้ปัญหาเดียวที่เธอรู้คือ "การฆ่า" การฆาตกรรมสุบารุนี่เองก็ไม่ได้วางแผนถี่ถ้วน เป็นแค่อารมณ์ชั่ววูบของเด็กที่ถูกปั่นหัว

เอลซ่า แกรนฮิลเต้คือตัวตนสำคัญในชีวิตของเมลี่ เธอคิดถึงเอลซ่า รักเอลซ่า นับถือเอลซ่า หลังเธอคนนั้นตายไปหัวใจของเมลี่ก็เต็มไปด้วยความว่างเปล่า ความโกรธและความเศร้าโศก แต่เธอก็ยังเด็กเกินไปที่จะเข้าใจว่าอยากทำอย่างไรกับความรู้สึกนี้ นั่นเป็นเหตุผลที่ที่ผ่านมาเธอไม่ได้แก้แค้นเลย

สุบารุเรียกเอมิเลียที่แอบอยู่ออกมา ทั้งคู่ให้สัญญากับเมลี่ว่าหลังออกจากที่นี่จะสอนเธอให้รู้จักวิถีชีวิตอย่างคนปกติ จะสอนให้เธอรู้ว่าวิธีแก้ปัญหามันไม่ได้มีแต่การฆ่า เพื่อที่สุดท้ายเมลี่จะได้หาคำตอบในแบบของตัวเองเจอว่าอยากทำอย่างไรก็ความรู้สึกที่เสียเอลซ่าไป

สุบารุ: ชั้นไม่รู้หรอกนะว่าเธออายุเท่าไหร่ ....แต่ว่าตอนชั้นตัวเท่าเธอเนี่ยได้ผู้ใหญ่คอยช่วยไว้ตลอด เพราะงั้นชั้นจะช่วยเธอไม่ว่าจะขอหรือไม่ก็ตาม เธอน่ะยังเด็กเกินไปที่จะคิดเรื่องแบบนี้เองนะ

เอมิเลีย: ได้โปรดเชื่อสุบารุ...เชื่อพวกเราเถอะนะ เมลี่ ....หอคอยกลางทะเลทรายนี้มันเล็กเกินไป พอออกไปจากที่นี่ พอออกสู่โลกกว้างแล้วเธอถึงจะเจอคำตอบ พวกเราเองก็จะช่วยอย่างเต็มที่เลย

เมลี่: หนูไม่อยากจะลืม.... เรื่องเอลซ่า

สุบารุ: ได้สิ ไม่เห็นต้องลืมเรื่องของคนที่เรารักเลย ก็แค่ว่า.... ต่อให้เป็นคนที่รักก็ไม่ต้องไปเลียนแบบเขาทุกอย่างก็ได้

สุบารุหยุดยั้งการฆาตกรรมแบบในลูปก่อนๆและเปลี่ยนเมลี่ให้กลายเป็นพวกพ้องอย่างเต็มตัวได้สำเร็จ

เมลี่ยังแอบงอนนิดๆที่แผนการกับความรู้สึกของเธอถูกเปิดเผยให้ทุกคนรู้หมด แต่โดยรวมตอนนี้ทุกคนพร้อมลุยต่อแล้ว สุบารุเสนอว่ายังไม่ต้องสนเรื่องความทรงจำของเขา โฟกัสไปที่การเคลียร์การทดสอบของหอคอยดีกว่า

เสียงส่วนใหญ่เห็นด้วยว่าสุบารุคนเก่าอาจจะไปรู้อะไรที่ไม่ควรรู้เข้า เขาเลยถูกหอคอยขโมยความทรงจำไป สุบารุจึงเสนอแผนการตามหาหนังสือคนตายของ "เรด แอสเทรีย" ในห้องสมุดไทเกต้าขึ้นมา เผื่อว่าการอ่านหนังสือจะช่วยเผยจุดอ่อนว่าเขาเสียชีวิตเพราะอะไร

พอไปถึงห้องสมุดแล้วสุบารุขอคุยกับยุลิอุสแบบส่วนตัวก่อน สุบารุรู้จากลูปก่อนว่าเรดมีความยึดติดบางอย่างกับตัวยุลิอุส เขาเลยอยากขอยืมกำลังของยุลิอุสให้เขาช่วยเอาชนะเรดให้ได้ในรอบนี้ เขาไม่สนว่ายุลิอุสจะเคยแพ้เรดมาแล้วสองรอบ เขาไม่สนว่ายุลิอุสจะยังมีความสับสนในใจแค่ไหน ยังไงเสีย....

"เรื่องนั้นมันส่วนเรื่องนั้น เรื่องนี้มันก็ส่วนเรื่องนี้"

ยุลิอุสตอบตกลงต่อความคาดหวังของเพื่อน และตอนนั้นเองชอล่าก็มาแจ้งข่าวว่าทางพวกเธอเจอหนังสือคนตายของเรดแล้ว ถึงจะมีความเป็นไปได้สูงว่าสุบารุคนเก่าก็เสียความทรงจำเพราะอ่านหนังสือของเรดไปเมื่อคืน แต่กระนั้นสุบารุก็ยังยืนกรานว่าตัวเขาเหมาะเป็นคนอ่านมันที่สุดอยู่ดี

พอได้รับคำยินยอมและคำให้กำลังใจจากทุกคนแล้ว สุบารุก็นั่งลงที่มุมหนึ่งของห้องสมุดและเปิดหนังสือคนตายที่วางไว้บนตักอ่าน