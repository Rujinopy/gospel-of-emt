---
title: 'บทที่ 9 ตอนที่ 14 "สุดแกร่ง" พาร์ท 2'
description: "สุดแกร่ง พาร์ท 2"
date: 2024-09-01
image: "@assets/blog/wn9-14-2.webp"
imageAlt: re zero webnovel arc9 chapter14 part2 แปลไทย
categories: [Arc 9]
author: admin
tags: [rezeroarc9]
hideToc: true
---
ในการเตรียมแผนการเอาชนะศัตรูแต่ละคน อัลเดบารันจะทำการวิเคราะห์แยกย่อย 3 องค์ประกอบ [หัวใจ-วิชา-ร่างกาย]

[ร่างกาย] ต่อให้ไม่มีพรคุ้มครองอะไรเลย ร่างกายของไรน์ฮาร์ดก็จะยังคงมีพละกำลังระดับบ้าบอคอแตกเนื่องจากโอโดที่ผิดปกติของเขา

ความผิดปกตินี้ทำให้ร่างกายเขาใช้มานาทั้งภายในและภายนอกแบบผสานกันได้อย่างคุ้มค่า แทบไม่มีความสูญเปล่า

วิชา [ครรลองสายธาร] คือการเสริมแกร่งร่างกายตนเองด้วยมานาที่ไหลเวียนภายในร่าง

ไรน์ฮาร์ดที่เกิดมามี [สภาวะหมุนเวียนมานาส่วนเกิน] ทำให้เขาสามารถเรียนรู้วิธีใช้ [ครรลองสายธาร] ได้ตั้งแต่เกิดและสามารถคงสถานะเสริมแกร่งนี้ไว้ได้ตลอดเวลา

นั่นแปลว่าร่างกายยามปกติของไรน์ฮาร์ดแกร่งพอๆ กับคนทั่วไปตอนเสริมแกร่งด้วย [ครรลองสายธาร] แถมเขายังเค้นพลังออกมาได้เหนือกว่านั้นยามที่เอาจริงอีก

[วิชา] ประสบการณ์จากการปะทะกันมา 8,000 กว่าครั้งรวมกับความรู้ดั้งเดิมของอัลเดบารันทำให้เขานับจำนวนพรคุ้มครองที่ไรน์ฮาร์ดมีอยู่ได้อย่างน้อย 251 พร

ในบรรดานี้มีตั้งแต่ [พรคุ้มครองนักดาบเทวา] ประจำตัวเขาและพรคุ้มครองสายต่อสู้ เช่น [พรคุ้มครองเปิดฉาก] และ [พรคุ้มครองหลบเลี่ยงศร]

พรคุ้มครองที่ตอบสนองต่อสภาพแวดล้อม เช่น [พรคุ้มครองสายหมอก] และ [พรคุ้มครองเล่นทราย]

จนไปถึงพรคุ้มครองที่ไม่รู้มีไว้ทำไม เช่น [พรคุ้มครองสายรองเท้า] และ [พรคุ้มครองสวมผ้าทับกัน]

ความสามารถในการใช้ทักษะจากพรคุ้มครองที่มีอยู่นับไม่ถ้วนเหล่านี้ได้อย่างช่ำช่องบ่งชี้ว่าไรน์ฮาร์ดเป็นคนที่ฉลาดและมีไหวพริบดีพอตัว

ฉะนั้นต่อให้จะวางกับดักแบบเดียวกับที่สามารถดักจับและสังหาร [แม่มด] ผู้ฉลาดที่สุดได้ ไรน์ฮาร์ดก็คงจะหาทางรอดตัวออกมาได้อยู่ดี

[หัวใจ] ไรน์ฮาร์ดคือผู้แบกรับตำแหน่ง [นักดาบเทวา] รุ่นปัจจุบัน แต่เขามักจะแนะนำตัวว่า "สายตระกูล [นักดาบเทวา]" ซึ่งบ่งชี้ว่าเขายังอยากพัฒนาตัวเองขึ้นไปอีก

แต่ไม่ว่าไรน์ฮาร์ดจะด้อยค่าตนเองว่ายังไม่คู่ควรต่อสถานะในอุดมคติอย่างไร ตัวเขาก็ยังเป็น [นักดาบเทวา] ที่จะไม่มองข้ามศัตรูของโลกใบนี้อยู่ดี

จึงอาจกล่าวได้ว่า [นักดาบเทวา] ไรน์ฮาร์ด วาน แอสเทรา คือฟันเฟืองภายในเครื่องจักรที่ขับเคลื่อนเพื่อสังหารศัตรูของโลก

.
ไรน์ฮาร์ด: ――พอแค่นั้นแหละ

ลูปที่ 8,888 อัลเดบารันรู้ตัวว่าเนินทรายออกุเลียคือโลเคชั่นต่อสู้ที่แย่ต่อร่างกายของไรน์ฮาร์ดมากที่สุดในโลกแล้ว

ทะเลทรายแห่งนี้เต็มไปด้วยไอพิษซึ่งเป็นมานาที่ปนเปื้อน ดังนั้น มันจึงแย่ต่อร่างกายที่มี [สภาวะหมุนเวียนมานาส่วนเกิน] ของไรน์ฮาร์ด

แต่กระทั่งว่าตัวเขากำลังต่อสู้อยู่ในสถานที่ที่ทำให้ร่างกายอ่อนแอลงมากที่สุดในโลก ไรน์ฮาร์ดก็ยังอุตส่าห์เดินฝ่าออกมาจากสนามแรงโน้มถ่วงที่สร้างโดยเวท [อัล คูรัม] ได้หน้าตาเฉย

ทั้งที่มนตร์บทนี้ทรงพลังถึงขั้นที่สามารถบดขยี้ได้กระทั่งตัวมังกรเทพอัลเองแท้ๆ

อัล: ――รอบต่อไป

×　　×　　×

ไรน์ฮาร์ด: ――พอแค่นั้นแหละ

ลูปที่ 10,212 อัลเดบารันใช้การหักเหของแสงกลบซ่อนกำแพงน้ำแข็งที่ปิดผนึกพื้นที่เอาไว้จนกระทั่งหมอกปกคลุมไปทั่วอาณาบริเวณ

ทันใดนั้นเองน้ำภายในพื้นที่ก็ระเหยกลายเป็นไอพร้อมกันและเกิดการระเบิดขึ้น นี่คือปรากฏการณ์ไอน้ำระเบิดที่อัลสร้างขึ้นมาด้วยการผสานเวทมนตร์กับวิทยาศาสตร์

วิทยาการของโลกนี้ไม่สามารถอธิบายปรากฏการณ์นี้ได้

อัลจึงมั่นใจว่ามัน [พรคุ้มครองหลบเลี่ยงอัคคี] กับ [พรคุ้มครองหลบเลี่ยงวารี] จะไม่ทำงานต่อระเบิดไอน้ำซึ่งมิใช่ทั้งไฟและน้ำ

ทว่า ไรน์ฮาร์ดกลับได้รับ [พรคุ้มครองเล่นไฟ] ที่ทำให้ความเสียหายจากการระเบิดไร้ผลกับ [พรคุ้มครองเล่นน้ำ] ที่ทำให้ความเสียหายจากน้ำทุกสถานะไร้ผล

อัล: ――รอบต่อไป

×　　×　　×

ไรน์ฮาร์ด: ――พอแค่นั้นแหละ

ลูปที่ 16,008 อัลเดบารันใช้เวทอัคคีและวารีสร้างอุณหภูมิที่แตกต่างจนก่อให้เกิดเมฆสายฟ้า จากนั้นก็ใช้เวทปฐพีและวายุเคลือบ [ดาบมังกร] ด้วยกระแสไฟฟ้า

ปกติสายฟ้าจะผ่าไม่โดนไรน์ฮาร์ดเนื่องจากว่าเขามี [พรคุ้มครองเมฆาอัสนี] แต่ [ดาบมังกร] ที่โดนเปลี่ยนให้เป็นสายล่อฟ้าก็ดึงดูดสายฟ้าไปหาเจ้าตัวอยู่ดี

อัสนีบาตผ่าเปรี้ยงใส่เต็มๆ ก่อให้เกิดสนามแม่เหล็กกำลังสูงรอบ [ดาบมังกร] ซึ่งจะผนึกการเคลื่อนไหวของไรน์ฮาร์ด เนื่องจากทะเลทรายแห่งนี้เต็มไปด้วยทรายเหล็กในธรรมชาติ

แต่พออัลเดบารันจะชิงจังหวะเข้าไปจู่โจม ไรน์ฮาร์ดก็อาศัย [พรคุ้มครองเล่นทราย] กับ [พรคุ้มครองดินโคลนไหลผ่าน] สวนกลับมาได้อยู่ดี

อัล: ――รอบต่อไป

×　　×　　×

ไรน์ฮาร์ด: ――พอแค่นั้นแหละ

ลูปที่ 64,799 อัลเดบารันเผลอลืมเกาะส่วนหลังของมังกรตอนที่เริ่มลูปใหม่ทำให้ร่างของเขาปลิวว่อนไปกับสายลม

หลังได้ยินเสียงร้องของมังกรอยู่ไกลๆ อัลเดบารันก็กัดซองยาพิษกลางอากาศเพื่อความปลอดภัย เผื่อว่าจะตกลงพื้นแล้วดันไม่ตาย

อัล: ――รอบต่อไป

.
ไรน์ฮาร์ด: ――พอแค่นั้นแหละ

ลูปที่ 132,044 การต่อสู้ส่วนใหญ่ในแต่ละลูปมักจะไม่นานเกิน 2 นาที

แต่อัลต้องวนลูปอยู่ซ้ำแล้วซ้ำเล่า ซ้ำแล้วซ้ำเล่าซ้ำแล้วซ้ำเล่าซ้ำแล้วซ้ำเล่าซ้ำแล้วซ้ำเล่าซ้ำแล้วซ้ำเล่าซ้ำแล้วซ้ำเล่าซ้ำแล้วซ้ำเล่าซ้ำแล้วซ้ำเล่าซ้ำแล้วซ้ำเล่าซ้ำแล้วซ้ำเล่าซ้ำแล้วซ้ำเล่าซ้ำแล้วซ้ำเล่าซ้ำแล้วซ้ำเล่าซ้ำแล้วซ้ำเล่าซ้ำแล้วซ้ำเล่าซ้ำแล้วซ้ำเล่าซ้ำแล้วซ้ำเล่าซ้ำแล้วซ้ำเล่าซ้ำแล้วซ้ำเล่า

อัล: อย่าทำเป็นเก่งไปหน่อยเลย ฮีโร่ ยังไงชั้นก็เป็นฝ่ายชนะอยู่ดี ――ดวงดาวนั่นแหละที่ผิด

ว่าแล้วอัลเดบารันจึงล้วงกระเป๋าไปหยิบ [คัมภีร์แห่งผู้วายชนม์] ที่เขาเก็บติดมือมาจากหอสังเกตการณ์เพลอาเดส

อัลเดบารันลองใช้แพลนอัดความทรงจำจากคัมภีร์ใส่หัวไรน์ฮาร์ดดูแล้ว แต่แผนนั้นก็ล้มเหลวไม่เป็นท่า

ไรน์ฮาร์ดมี [พรคุ้มครองฝันร้าย] ซึ่งช่วยป้องกันการแทรกแซงทางจิตใจทุกรูปแบบอยู่ เช่น การล้างสมองหรือสิ่งผิดปกติที่กระทบต่อสภาพจิตใจโดยตรง

พรคุ้มครองนี้ช่วยลดทอนได้กระทั่งผลการแทรกแซงจิตใจจากอำนาจ แต่ไม่สามารถลบล้างผลได้อย่างสมบูรณ์

ดังนั้น ผู้ที่อัลเดบารันต้องการจะชู [คัมภีร์แห่งผู้วายชนม์] ให้อ่านจึงมิใช่ไรน์ฮาร์ด แต่เป็นมังกรเทพอัล ตัวเขาอีกคนหนึ่ง

มังกรเทพอัล: ผสานข้อมูลเสร็จสิ้น

[ความทรงจำ] ภายในคัมภีร์ไหลเข้าสู่สมองของมังกรเทพอัล ทำให้เขาได้สัมผัสประสบการณ์ศึกข้างเดียวที่เกิดขึ้นซ้ำแล้วซ้ำเล่าในลูปนับไม่ถ้วนที่ผ่านมา

ถึงแม้ว่าจะมีแต่ประสบการณ์ความล้มเหลว แต่ข้อมูลจากแผนที่ล้มเหลวเหล่านั้นก็ช่วยขัดเกลาองค์ความรู้ของมังกรเทพอัล

อัล: ตราบใดที่ชั้นยังไม่ยอมแพ้ ก็ไม่มีใครหน้าไหนเอาชนะชั้นได้ทั้งนั้นเฟ้ย

นั่นคือความเชื่อมั่นที่มิเคยสั่นคลอนซึ่งทำให้อัลเดบารันฝ่าฟันความพ่ายแพ้กว่า 100,000 ครั้งมาได้ เขาตัดสินใจไปแล้วก่อนที่จะเริ่มทำตามแผนการทั้งหมดนี้

.
ไรน์ฮาร์ด: ――สายตระกูล [นักดาบเทวา] ไรน์ฮาร์ด วาน แอสเทรอา

อัล: ชั้นคือดวงดาวผู้ติดตาม

หลังต่างฝ่ายต่างเอ่ยแนะนำตัวตามธรรมเนียม ระยะห่างระหว่างทั้งสองหายวับไปภายในพริบตา

[พรคุ้มครองฟ้าค่ำ] เพิ่มความแข็งแกร่งให้ไรน์ฮาร์ดยามค่ำคืนและ [พรคุ้มครองเล่นทราย] ทำให้เขาไม่เสียการทรงตัวจากการวิ่งบนผืนทราย

หลังได้รับ [ความทรงจำ] จากศึกเกินกว่าแสนครั้ง มังกรเทพอัลก็พ่นลมหายใจอัดใส่ไรน์ฮาร์ดที่วิ่งปรี่เข้ามา

ลมหายใจของมังกรนั้นมิใช่เวทมนตร์ แต่เป็นการพ่นมานาความเข้มข้นสูงที่ทั้งบริสุทธิ์และป่าเถื่อนเพื่อบดขยี้ศัตรูให้สิ้นซาก

ฝั่งไรน์ฮาร์ดเลือกที่จะไม่หลบ เขาใช้ [ดาบมังกร] เรดที่ยังคงอยู่ในฝักฟันผ่าลำแสงสีขาวจนแยกโดยอาศัยเพียงวิชาดาบของตนและความคงกระพันของฝักดาบ

อัล: แพลน D23!!

มังกรเทพอัล: ――อัล โกอา

เปลวเพลิงของมังกรแผดเผาโลกาเบื้องหน้าจนเกรียม มังกรเทพอัลทำตามแผนของคู่หูอย่างแม่นยำโดยที่ไม่ต้องประชุมแผนกันก่อน เพราะว่าถ่ายโอนความทรงจำเรียบร้อยแล้ว

เปลวเพลิงที่ยิงออกมาอย่างต่อเนื่องก่อตัวเป็นลูกไฟยักษ์ที่กลืนกินทะเลทรายยามค่ำคืน เปลี่ยนอุณหภูมิหนาวเย็นให้กลายเป็นนรกโลกันตร์

เปลวเพลิงที่สร้างจากมานาปริมาณมหาศาลของมังกรหลอมละลายเม็ดทรายจนกลายเป็นแก้ว เกิดเป็นความเสียหายต่อสภาพแวดล้อมระดับเดียวกับตอนที่สะเก็ดดวงดาวกลายเป็นระเบิดปูพรม

สิ่งหนึ่งที่เหมือนกันจากทั้งสองเหตุการณ์คือ [นักดาบเทวา] ที่ยืนอยู่กลางเปลวเพลิงที่ควรจะเผาทุกสิ่งมีชีวิตให้กลายเป็นก้อนถ่านได้อย่างไม่สะทกสะท้าน

ผลจาก [พรคุ้มครองหลีกเลี่ยงอัคคี] ช่วยลดทอนดาเมจจากเวทอัคคีส่วนใหญ่ไปหมด แล้วต่อให้เผชิญกับไฟที่แรงกว่านี้ ไรน์ฮาร์ดก็จะได้รับ [พรคุ้มครองเล่นไฟ] มาเสริมเหมือนในลูปก่อนๆ อยู่ดี

ทว่า เป้าหมายของอัลเดบารันไม่ใช่การเอาชนะ [พรคุ้มครองหลีกเลี่ยงอัคคี] หรือเปลี่ยนภูมิประเทศให้ [พรคุ้มครองเล่นทราย] ไม่ทำงาน

.
ไรน์ฮาร์ด: ――อึก

ทันใดนั้นเองไรน์ฮาร์ดก็ขมวดคิ้วและเอื้อมมือไปสัมผัสลำคอของตน เนื่องจากว่าเขาหายใจไม่ออกและรู้ตัวว่าสถานการณ์เริ่มเสี่ยงอันตราย

มังกรเทพอัลใช้จังหวะนั้นพ่นลมหายใจอัดซ้ำทันที ไรน์ฮาร์ดแสดงสีหน้าตื่นตระหนกออกมาให้เห็นเป็นครั้งแรกในรอบหนึ่งแสนกว่าลูป

อัล: ในที่สุด....

อัลเดบารันกำหมัดแน่นหลังได้ผลลัพธ์ที่น่าพึงพอใจ สิ่งที่เกิดขึ้นกับไรน์ฮาร์ดคือการเผาไหม้อย่างต่อเนื่องได้ผลาญเอาออกซิเจนหายไปจากบริเวณนั้นจนหมด

อัล: แน่จริงก็ลองทำความเข้าใจให้ได้โดยที่ไม่เคยเรียนวิทยาศาสตร์สิวะ!

ทั้งเวทมนตร์และวิทยาศาสตร์เลเวลพื้นๆ มันไม่เพียงพอ แต่ในที่สุดอัลก็ได้สร้างปรากฏการณ์ที่กระทั่ง [โอโด ลากูน่า] ซึ่งคอยช่วยไรน์ฮาร์ดอยู่ยังไม่เข้าใจขึ้นมาได้

ในเมื่อโอโด ลากูน่าไม่เข้าใจ [พื้นที่ไร้ออกซิเจน] มันจึงมอบพรคุ้มครองที่จะช่วยแก้ทางให้ไม่ได้ ถือเป็นการปิดผนึก [วิชา]

ส่วน [ร่างกาย] ของไรน์ฮาร์ดก็ถูกลดทอนความแกร่งลงตั้งแต่แรกด้วยสถานที่ต่อสู้ที่เต็มไปด้วยไอพิษ

.
สองอัล: ――แพลน L29!!

อัลเดบารันทั้งสองร่างเห็นพ้องกันว่าควรใช้แผนการใดต่อในระหว่างที่ไรน์ฮาร์ดยังคงถูกลมหายใจมังกรกับพื้นที่ไร้ออกซิเจนผนึกการเคลื่อนไหว

นี่คือเล่ห์กลที่เกิดขึ้นได้จากการประสานงานระหว่างอัลเดบารันกับมังกรเทพอัลซึ่งมีร่องรอยเวทมนตร์แบบเดียวกันเท่านั้น

เส้นตรงสองเส้นถูกสร้างขึ้นมากลางอากาศซึ่งกลายสภาพเป็นปากกระบอกปืนที่เคลือบด้วยกระแสไฟฟ้าสีม่วง

ปากกระบอกปืนมนตราหันไปทางไรน์ฮาร์ด ประกายแสงสีฟ้าอ่อนลั่นเปรี๊ยะขึ้นมาตามความร้อนที่ถูกรวบรวมขึ้น

จากนั้นกระสุนสองนัดก็พุ่งเป็นรางยาวแหวกทะลุห้วงอากาศ

อัล: ――มาเกีย เรลกัน

มันคือเรลกันพลังงานเวทมนตร์นั่นเอง ส่วนกระสุนปืนนั้นทำขึ้นจากเกล็ดของมังกรเทพอัลที่อัลเดบารันเฉือนออกมาด้วยกระบี่มังกรหยกที่สร้างด้วยเวทปฐพี

อัลเดบารันมั่นใจว่าไรน์ฮาร์ดไม่สามารถหลบสิ่งที่พุ่งด้วยความเร็วแสงได้ เช่นเดียวกับกระสุนเรลกันที่พุ่งไปหาเขาในพื้นที่ไร้ออกซิเจน

[พรคุ้มครองแรกเห็น] กับ [พรคุ้มครองหลบเลี่ยงศร] ทำงานพร้อมกัน มันช่วยกระตุ้นสัญชาตญาณของไรน์ฮาร์ดจนเขามองเห็นจุดพล่ามัวในวิถีกระสุนเรลกัน

ว่าแล้วไรน์ฮาร์ดจึงโน้มตัวลงเล็กน้อยทำให้วิถีกระสุนเรลกันพลาดเป้าจากกลางลำตัวและคว้านผืนทรายด้านหลังจนกลายเป็นรูโหว่

ไรน์ฮาร์ด: ――อั่ก

ทว่า ต่อให้กระสุนเรลกันจะแค่พุ่งถากหัวไหล่ขวา มันก็ยังสร้างความเสียหายรุนแรงจนเลือดของไรน์ฮาร์ดสาดกระเซ็นออกมาเปรอะเปื้อนผืนทรายอยู่ดี

เป็นครั้งแรกในรอบ 130,000 กว่าลูปที่อัลเดบารันสร้างดาเมจให้แก่ไรน์ฮาร์ดได้มากถึงเพียงนี้ แขนขวาที่บาดเจ็บหนักของเขาห้อยต่องแต่งอยู่ข้างลำตัว

.
มังกรเทพอัล: เล่นมันเลย!!

เวทมนตร์ [มาเกีย เรลกัน] รอบที่สองถูกยิงออกมาโดยเล็งใส่กลางลำตัวไรน์ฮาร์ด คราวนี้ไรน์ฮาร์ดไม่ได้หลบ กระสุนเรลกันจึงผลักร่างของเขาให้กระเด็นถอยหลัง

แต่ที่จริง [พรคุ้มครองเผชิญอีกครา] ได้ทำงานขึ้นมา ทำให้คราวนี้ไรน์ฮาร์ดใช้มือซ้ายยกฝักของ [ดาบมังกร] มาป้องกันกระสุนเรลกันได้ทัน

มังกรเทพอัล: ――อัล คูรัม!

มังกรเทพอัลไม่เปิดโอกาสให้ไรน์ฮาร์ดได้ถอยไปตั้งหลัก เขาร่ายมนตร์เสกพื้นที่ทรงกลมสีดำที่มีแรงโน้มถ่วงหนักหน่วงขึ้นมาดักข้างหลังไรน์ฮาร์ด

อัล คูรัมเป็นมนตร์ที่เคยล้มเหลวมาแล้วกว่า 8,000 ครั้ง แต่คราวนี้มังกรเทพอัลได้ก้าวข้ามขีดจำกัดและวิวัฒนาการเวทมนตร์ของเขาไปอีกระดับ

มันมิใช่แค่สนามแรงโน้มถ่วงอีกต่อไป [อัล คูรัม] ในคราวนี้จำลองแบล็คโฮลขึ้นมาบิดเบือนมิติและบดขยี้มวลสารด้วยการบีบเค้นมานาไปที่จุดเดียวให้รุนแรงมากพอที่จะดึงดวงดาวลงมา

แต่ด้วยพละกำลังเสริมจาก [พรคุ้มครองหลั่งโลหิต] ไรน์ฮาร์ดตวัด [ดาบมังกร] ใส่หลุมดำและบดขยี้มันทิ้งจนสลายหายไป

[ดาบมังกร] ไม่มีวันแหลกสลายอยู่แล้ว แต่แขนซ้ายข้างที่ไรน์ฮาร์ดใช้ตวัดดาบถูกแรงดึงดูดของหลุมดำบดขยี้ก่อนที่มันจะหายไป

เรลกันช่วงชิงแขนขวา หลุมดำช่วงชิงแขนซ้าย เหลือเชื่อว่าสองสุดยอดแผนการของอัลก็ยังโค่นเขาไม่ลง แต่อย่างน้อยด้วยความเสียหายขนาดนี้....

ไรน์ฮาร์ด: ――[พรคุ้มครองศรเข้าเป้า]

ทันใดนั้นเอง ก่อนที่ [ดาบมังกร] ที่ไร้แขนถือจะร่วงหล่นสู่พื้น ไรน์ฮาร์ดก็ใช้เท้าเตะอัดใส่ฝักดาบกลางอากาศและส่งมันพุ่งตรงเข้าเป้าด้วยผลของพรคุ้มครอง

มังกรเทพอัล: ――อ่อก

ฝักดาบบินไปอัดกระแทกใส่ลำคอของมังกรเทพอัลเต็มๆ ร่างของมันล้มฟุบอย่างรุนแรงลงโดยทันที สายลมกรรโชกที่ก่อตัวขึ้นพัดอัลเดบารันให้หงายหลังตาม

.
ไรน์ฮาร์ด: ――พอแค่นั้นแหละ

รู้ตัวอีกทีไรน์ฮาร์ดในสภาพโชกเลือดก็มายืนอยู่ข้าง [ดาบมังกร] ที่ปักอยู่บนพื้น เขาชำเลืองมองมังกรเทพอัลที่หมดสติอย่างชัดเจนพร้อมกล่าวเตือนอัลเดบารัน

เขาพยายามหนักถึงขนาดนี้ แต่สุดท้ายก็ยังล้มเหลวอยู่ดี อัลเดบารันมิอาจคว้าแสงดาวที่อยู่เหนือนหุตได้ตามความคาดหวัง

พยายามช่วงชิงแขนทั้งสองข้างเพื่อเล่นงาน [ร่างกาย] แล้วก็ยังไม่พอ พยายามใช้การโจมตีที่ปิดผนึกพรคุ้มครองซึ่งเป็น [วิชา] แล้วก็ยังไม่พอ

[นักดาบเทวา] ไรน์ฮาร์ด วาน แอสเทรอา แข็งแกร่งเกินไปจริงๆ อัลเดบารันจึงได้แต่ถอนหายใจเฮือกใหญ่

อัล: ――คุณพ่อของแกน่ะ ถูกผู้สมรู้ร่วมคิดของชั้นจับตัวเอาไว้อยู่

ด้วยเหตุนี้เอง อัลเดบารันจึงงัดเอาไพ่ตายที่เล่นงาน [หัวใจ] ของไรน์ฮาร์ด วาน แอสเทรอาออกมาใช้

.
จบตอน