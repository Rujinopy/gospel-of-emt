---
title: 'บทที่ 9 ตอนที่ 26 "อสูรดาบ VS ซากุระสีชาด"'
description: "อสูรดาบ VS ซากุระสีชาด"
date: 2024-09-19
image: "@assets/blog/wn9-26.webp"
imageAlt: re zero webnovel arc9 chapter26 แปลไทย
categories: [Arc 9]
author: admin
tags: [rezeroarc9]
hideToc: true
---
ยาเอะ: ――วิลเฮล์ม ทริอัส

ยาเอะพึมพำชื่อของศัตรูผู้แผ่จิตสังหารไปทั่วห้องออกมาพลางยกระดับการระวังตัว เนื่องจากเธอเป็นฝ่ายเสียท่าในการแลกอาวุธยกก่อนหน้านี้

นักดาบชราสามารถเตะศัตรูที่เป็นสตรีเพศได้อย่างแบบไม่ยั้งตีน หากยาเอะไม่กระโจนตัวถอยหลังเพื่อลดดาเมจ ท้องของเธอคงยุบเป็นรูปรอยเท้าไปแล้ว

กระทั่งในวัยชรา ศัตรูเบื้องหน้ายาเอะก็ยังคงเข้ากับฉายาที่ราชอาณาจักรตั้งให้แก่เขาตั้งแต่เมื่อ 40 ปีก่อน

ยาเอะ: ――นึกไม่ถึงเลยว่าคุณ [อสูรดาบ] จะโผล่มา ตื่นเต้นจังเลยที่ได้พบเจอกับคนดังค่า~ เอพิโซดการล้างแค้นให้แก่ภรรยาที่เสียไปนั้น ช่างเป็นเกียรติยศของดาบแห่งราชอาณาจักรอย่างแท้จริงเลยนะค้า~

วิลเฮล์ม: ....

ยาเอะ: ตายจริง? แต่จะว่าไปแล้ว ได้ยินว่าหลังจากนั้นก็ได้พบเจอกับภรรยาอีกครั้งแบบคาดไม่ถึงไปแล้วนี่! เหตุการณ์ที่นครประตูน้ำคงจะเจ็บปวดน่าดูใช่ไหม? สงสารจับใจเลยค่ะ ฮือๆๆ

ระหว่างที่ตีหน้าเศร้าและออกท่าทางทำเป็นร้องไห้ ยาเอะก็ยังคงจับตาดูศัตรูไม่ลดละ แต่ว่าฝั่งวิลเฮล์มมิได้หลงกล เขายังคงกำสองดาบในมือแน่นและเปล่งรังสีดาบออกมา

อิงตามข้อมูลที่ยาเอะฟังมาจากไฮน์เคล เธอนึกว่าวิลเฮล์มจะหัวร้อนง่ายกว่านี้หากถูกล้อเลียนเรื่องภรรยา แสดงว่าข้อมูลน่าจะผิดพลาด

สุดท้ายแผนปั่นหัวให้อีกฝ่ายจิตว้าวุ่นเลยทำให้เธอกลายเป็นผู้หญิงนิสัยเสียในสายตาของนักดาบชราแทน

.
ยาเอะรำพึงในใจว่าเธออยากให้ไฮน์เคลเป็นคนเฝ้าเฟลท์แทน พอไฮน์เคลปล่อยเฟลท์หนีไปได้ ยาเอะจะได้มีข้ออ้างในการกำจัดทั้งคู่ทิ้ง

นอกจากหัวหน้าหมู่บ้าน(โอลบาร์ต)แล้ว ไม่เคยมีใครมองวิชาอำพรางของยาเอะออกมาก่อน เธอจึงสงสัยว่าเฟลท์แอบแจ้งที่อยู่ให้วิลเฮล์มรู้ด้วยวิธีการบางอย่างและตรึงลวดเหล็กรอบคอเฟลท์ให้แน่นยิ่งขึ้น

เฟลท์ปฏิเสธอย่างเจ็บใจว่าเธอไม่ได้ทำอะไรเลย แถมยังแลบลิ้นใส่พร้อมเตือนว่ายาเอะไม่มีเวลามัวมาสนใจว่าเฟลท์จะหนีไหมหรอก

ยาเอะยังคงมิได้ละสายตาจากศัตรู เป็นฝั่งวิลเฮล์มเองด้วยซ้ำที่เลือกไม่บุกเข้ามาต่อ คงเพราะเขากำลังประเมินอานุภาพอาคมของยาเอะอยู่

อาคมของชิโนบิล้วนแต่ถูกคิดค้นมาเพื่อใช้สังหารหรือเล่นงานช่องโหว่ของศัตรูโดยเฉพาะ อาคมลวดเหล็กของยาเอะเองก็ไม่ต่างกัน

ดังนั้น คู่ต่อสู้ที่เจนศึกอย่างวิลเฮล์มย่อมระมัดระวังอาคมชิโนบิเป็นธรรมดา หลังจากนี้ฝั่งยาเอะเพียงแค่ต้องวางกับดักทับซ้อนกันไว้เหมือนใยแมงมุม

.
วิลเฮล์ม: ――สี่กระบวน

ยาเอะ: ――อะไรคะนั่น?

คำถามนั้นมิได้รับคำตอบเป็นคำพูด เนื่องจากวิลเฮล์มเลือกที่จะเปล่งรังสีดาบออกมาอย่างรุนแรงแทน ยาเอะจึงตอบโต้ด้วยการตวัดลวดจากแหวนทั้งสิบวงเข้าใส่ [อสูรดาบ]

ถึงแม้ว่าอัลจะสั่งห้ามปลิดชีพศัตรูเอาไว้ แต่ยาเอะรู้ดีว่าการโจมตีที่ไร้เจตนาสังหารมิอาจทำอะไรนักดาบชราผู้นี้ได้

ต่อหน้าตาข่ายลวดเหล็กที่ล้อมเข้ามาจาก 32 ทิศทาง วิลเฮล์มตอบโต้ด้วยการตวัดดาบคู่อย่างรวดเร็วเพื่อสร้างสายลมให้พุ่งไปปะทะกับลวดทั้งหมด

ความเร็วการเหวี่ยงดาบอันน่าเหลือเชื่อทำให้ยาเอะเห็นภาพลวงตาของสะเก็ดไฟจากปลายดาบ แต่เธอก็ตวัดลวดจู่โจมระลอกสองต่ออย่างไม่ลดละ

ทันใดนั้นเองส่วนหนึ่งของ [พื้น] ห้องก็ถูกดาบเฉือนและงัดให้ลอยขึ้นมาขวางกั้นระหว่างวิลเฮล์มกับยาเอะ มันมีขนาดใหญ่พอๆ กับเตียงหรูหรา

วิลเฮล์มเตะอัดพื้นให้ลอยพุ่งเข้าหายาเอะ ชิโนบิสาวจึงตวัดลวดที่มือซ้ายเพื่อเหวี่ยงเศษ [พื้น] ให้กระดอนกลับไปหา [อสูรดาบ] ด้วยความเร็วที่สูงขึ้น

ยาเอะ: หา?

ทว่า นักดาบชราทำการปักดาบลงใส่จุดศูนย์กลางของ [พื้น] ที่กระดอนกลับมาอย่างแม่นยำ โมเมนตัมทั้งหมดสูญสลาย ส่งผลให้เศษพื้นขนาดมหึมาถูกเสียบคาไว้กลางอากาศ

กระทั่งยาเอะผู้ถูกเรียกขานเป็นอัจฉริยะยังตระหนักได้ว่าสิ่งที่ [อสูรดาบ] พึ่งแสดงให้เห็นคือวิชาดาบในระดับเทพเจ้า

.
วิลเฮล์ม: สามกระบวน

เศษ [พื้น] ทั้งบดบังทัศนวิสัยและขัดขวางการโจมตีด้านหน้า แต่พอได้ยินเสียงพึมพำ ยาเอะก็รีบตวัดลวดเหล็กเข้าจู่โจมขนาบข้างซ้ายขวา เธอวางลวดดักเส้นทางหนีไว้แล้วด้วย

แต่แทนที่จะหนี วิลเฮล์มกลับพุ่งเข้ามาฟันหวดส่วนด้ามของดาบเล่มที่เสียบ [พื้น] อยู่ ส่งผลให้มันพุ่งตรงเข้าใส่กลางแสกหน้าของยาเอะ

เมื่อรู้ตัวว่าดึงลวดกลับมากัน "กระสุนดาบ" ไม่ทัน เธอจึงตัดสินใจเอียงคอหลบแทน ดาบเล่มนั้นเลยปักเข้าใส่กำแพงด้านหลังยาเอะ เฉียดลำคอของเธอไปนิดเดียว

นั่นคือความผิดพลาด เนื่องจากกระสุนดาบที่พุ่งเข้ามาได้ปักขวางเส้นทางหลบหนีทางด้านขวาไว้และบีบบังคับให้ยาเอะหนีได้แต่ทางซ้าย

วิลเฮล์ม: ――ย้ากกกกก!!

ตอนนั้นเองที่ [อสูรดาบ] กระโจนตัวจากเศษ [พื้น] ขึ้นไปแล้วดีดตัวจากเพดานซ้ำอีกทอดเพื่อเข้าประชิดศัตรู คมดาบของเขาผ่าไหล่ซ้ายของยาเอะเป็นแผลลึก

.
วิลเฮล์ม วาน แอสเทรอา ――ไม่สิ วิลเฮล์ม ทริอัสตัดสินใจมาเฝ้าอยู่ที่นครหลวงลูกุนิก้าเพื่อหาหนทางรักษาครูช คาร์สเทนผู้เป็นนายของตน

เขาได้ยินว่าเส้นทางไปสู่หอสังเกตการณ์เพลอาเดสที่ [นักปราชญ์] ชอล่าประจำการอยู่ถูกเปิดออกแล้ว หนทางรักษาผลของอำนาจบาป [ราคะ] จึงเริ่มมีความหวัง

ต่อให้ความหวังดังกล่าวจะริบหรี่แค่ไหน เฟลิสและวิลเฮล์มก็จะไขว่คว้ามันไว้ เพราะงั้นทั้งคู่จึงเดินทางมาที่นครหลวงเพื่อรอข่าวดีและหวังที่จะได้ติดตามไปยังหอสังเกตการณ์ในรอบถัดไป

ออตโต้: ――มีเรื่องที่อยากให้ช่วยรับฟัง แล้วก็มีเรื่องที่อยากจะขอความร่วมมืออยู่น่ะครับ

แต่ในขณะที่กำลังรออยู่ ณ คฤหาสน์หลวง เจ้าหน้าที่กิจการภายในของฝ่ายเอมิเลียก็มาแจ้งข่าวหายนะที่อาจจะสั่นคลอนทั้งราชอาณาจักร

แถมชายหนุ่มยังกล่าวถึงชื่อ "สองชื่อ" ที่ผลักดันให้วิลเฮล์มหยิบดาบขึ้นมาช่วยต่อสู้

.
วิลเฮล์ม: ――ย้ากกกกก!!

ตัดกลับมาปัจจุบัน วิลเฮล์มกำลังต่อสู้อยู่กับเด็กสาวผมแดงที่เป็นชิโนบิผู้มากฝีมือ อาวุธลวดเส้นบางของเธอมีวิถีโจมตีที่ทั้งกว้างขวาง แปลกประหลาด และหลากหลาย

คู่ต่อสู้ประเภทนี้ยิ่งสู้นานยิ่งเสียเปรียบ วิลเฮล์มจึงหมายเผด็จศึกอย่างรวดเร็ว ซึ่งเขาก็สามารถเข้าประชิดและฟันผ่าไหล่ซ้ายของชิโนบิสาวเป็นแผลลึกได้สำเร็จ

ที่จริงวิลเฮล์มตั้งใจจะผ่าร่างของศัตรูให้ขาดสะพายแล่งเป็นสองซีก แต่ชิโนบิสาวตวัดลวดผ่าพื้นเป็นหลุมเพื่อสร้างช่องทางหลบหนีฉุกเฉินได้ทันเสียก่อน

ทั้งชิโนบิสาวและวิลเฮล์มร่วงลงหลุมตามแรงโน้มถ่วง แต่วิลเฮล์มไม่ลืมที่จะดึงดาบเล่มที่เขาตอกมาขวางกั้นเส้นทางหนีก่อนหน้านี้กลับคืนมา

ความน่ารำคาญของชิโนบิคือเมื่อเผลอปล่อยให้พวกมันละสายตาไปได้ ตอนที่พวกมันโผล่มาอีกครั้ง ระดับความยุ่งยากในการปราบก็จะเพิ่มขึ้นเป็นห้าหรือสิบเท่า ดังนั้น――

วิลเฮล์ม & ยาเอะ: ――เผด็จศึกกันที่นี่แหละ

วิลเฮล์มและชิโนบิสาวกล่าวขึ้นพร้อมกันด้วยความบังเอิญ ทั้งคู่ร่วงลงสู่หลุมมืดชั้นใต้ดิน ซึ่งมีเส้นลวดมรณะถักทอไว้เต็มไปหมดดุจใยแมงมุม

.
ย้อนไปก่อนหน้าเล็กน้อยในมุมมองของยาเอะ ระหว่างที่เธอร่วงลงหลุมที่ตนสร้างขึ้น ยาเอะก็รีบใช้ลวดเหล็กพันไหล่ซ้ายเพื่อห้ามเลือด

ยาเอะยังคงทึ่งไม่หายที่ตนเองหวิดจะถูก [อสูรดาบ] สังหารภายใน 4 กระบวนท่าดังที่เขาประกาศก่อนหน้านี้

กระบวนที่ 1 คือการฟันตอบโต้ลวดเหล็ก กระบวนที่ 2 คือการถีบ [พื้น] ที่ผ่าออกมา กระบวนที่ 3 คือการเสียบ [พื้น] ที่กระดอนกลับมา และกระบวนที่ 4 คือการใช้กระสุนดาบเป็นตัวหลอกเพื่อฟันผ่าไหล่

ไม่ว่าจะเป็น [ผู้เฒ่าอำมหิต] นิสัยสุดเลวร้ายที่เธอคุ้นเคยดี ยักษ์ชราที่เกือบจะทำให้อัลแผนเสีย หรือ [อสูรดาบ] ผู้ที่ยังคงเป็นสุดยอดนักดาบในวัยชรา

ชายแก่ที่ยาเอะรู้จักมีแต่บุคคลไม่น่าอภิรมย์ทั้งนั้น ที่จริงเธอก็เคยเรียนรู้จากโอลบาร์ตมาแล้วว่าคนแก่ในสายอาชีพที่เสี่ยงชีวิตมีแต่พวกตัวตึงเท่านั้นแหละ

ความเก่งกาจของชิโนบิขึ้นอยู่กับศาสตร์การหลอกลวงสายตาและศาสตร์การปั่นหัวเหยื่อเพื่อสร้างจังหวะสังหาร ซึ่งยาเอะเทียบโอลบาร์ตไม่ติดในแง่นั้น

เธอเกือบจะถูกอัลสังหารมาแล้วด้วยซ้ำ ที่ยาเอะยังคงมีชีวิตอยู่ต่อได้เป็นเพราะความเมตตาของสัตว์ประหลาดผู้อ่อนโยนตัวนั้นล้วนๆ

ยาเอะประเมินว่าวิลเฮล์มน่าจะมีประสบการณ์ต่อสู้กับชิโนบิมาแล้ว มันทำให้เธอรู้สึกแค้นเคืองจักรวรรดิวอลลาเคีย รวมถึงชิโนบิที่สังหารเป้าหมายไม่สำเร็จในอดีต

.
ยาเอะรวมสมาธิเพื่อถอนหายใจและทำการปรับสายตาให้สามารถมองเห็นทุกอย่างภายในหลุมมืดได้ชัดเจนราวกับเป็นตอนกลางวัน

นี่คือความสามารถการควบคุมร่างกายระดับสูงของชิโนบิ ซึ่งควบคุมได้กระทั่งการไหลเวียนของโลหิตรอบดวงตาเพื่อปรับให้เห็นทุกอย่างเป็นสีเทาและเห็นสิ่งมีชีวิตเป็นสีขาว

ผลจากการฝึกฝนยามค่ำคืนอย่างหนักหน่วงทำให้ยาเอะสามารถปรับสายตาได้ง่ายราวกับกดสวิตช์ภายในร่าง และตอนนี้เธอก็ได้ล่อ [อสูรดาบ] เข้ามาในพื้นที่ถนัดแล้ว

วิลเฮล์ม & ยาเอะ: ――เผด็จศึกกันที่นี่แหละ

ไม่มีฝ่ายไหนตกใจที่บังเอิญพูดประโยคเดียวกัน หมดเวลาเล่นเกมปั่นประสาทแล้ว ทั้งคู่ต่างเตรียมใจที่จะสังหารอีกฝ่ายยามที่กระโจนลงมาในหลุมมืด

หลุมใต้ดินแห่งนี้คือสิ่งที่ "ไรป์ บาริเอล" เจ้าของคนก่อนสร้างเอาไว้เป็นเส้นทางหลบหนีลับ เนื่องจากไรป์เป็นชายที่ไม่ไว้วางใจผู้ใด

หลังจากที่พริสซิลล่าสืบทอดตระกูลต่อจากสามี ยาเอะก็ได้ปิดผนึกเส้นทางลับนี้ไว้เพื่อป้องกันมิให้ศัตรูใช้เป็นเส้นทางบุกรุกและเหลือไว้เพียงแค่พื้นที่หลุมลึก

ยาเอะเกลียดชังไรป์ที่หวังใช้พริสซิลล่าเป็นหุ่นเชิดเพื่อควบคุมประเทศ แต่ก็เห็นด้วยกับการเตรียมทางหนีทีไล่ไว้ก่อนของเขา เธอจึงขอเอามันมาใช้งานให้คุ้ม

.
หลุมใต้ดินทรงกระบอกคล้ายบ่อน้ำแห่งนี้คือพื้นที่สังหารของ [ซากุระสีชาด] ลวดเหล็กถูกขึงเตรียมไว้ทุกหนทุกแห่งเพื่อให้ยาเอะเคลื่อนไหวได้อย่างอิสระ

ยาเอะ: ――จากนี้เป็นต้นไป ไม่มีการออมมือแล้วค่ะ

ระหว่างที่ยังคงร่วงหล่น ยาเอะทำการถอดรองเท้าออก เผยให้เห็นเท้าเปล่าที่สวมถุงเท้าสีดำและมีวงแหวนอีกสิบวงสวมอยู่บนนิ้วเท้าแต่ละนิ้ว

เมื่อรวมกับวงที่สวมอยู่บนนิ้วมือ ตอนนี้ยาเอะ เทนเซ่นสามารถควบคุมแหวนลวดเหล็กได้พร้อมกันถึงยี่สิบวง ไม่มีการยั้งมืออีกแล้วดังที่ได้ประกาศไว้

ยาเอะพลิกตัวกลับกลางอากาศและใช้เข่าดีดตัวจากแรงตึงของลวดเหล็ก ชิโนบิสาวเต้นระบำไปตามเส้นลวดราวกับดอกไม้ที่พริ้วไหวตามสายลม

หากผู้ใดหลงระเลิงไปกับการเต้นรำก็จะถูกลวดสีเงินเฉือนจนถึงแก่ความตาย แล้วโลหิตจากซากศพเหยื่อก็จะกลายเป็นสิ่งที่หล่อเลี้ยงความงดงามของเธอ

นั่นแหละคือที่มาของฉายา [ซากุระสีชาด]

.
เนื่องจากว่าดาบกวัดแกว่งได้ไกลเท่าความยาวแขนของผู้ถือ วิลเฮล์มที่อยู่กลางอากาศจึงไร้ทางเลือกอื่นนอกจากป้องกันตัวเอง

ยาเอะผู้เคลื่อนไหวได้อย่างอิสระท่ามกลางหลุมมืดเปิดฉากจู่โจมได้ก่อน ทั่วร่างของวิลเฮล์มถูกลวดบาดจนเลือดเนื้อสาดกระเซ็นเปื้อนเครื่องแบบ

ยาเอะไม่จำเป็นต้องเข้าประชิดวิลเฮล์มด้วยซ้ำ เธอแค่ต้องรักษาระยะห่างให้พ้นจากวิถีดาบ แล้วใช้ลวดเหล็กตอดจากระยะไกลไปเรื่อยๆ ก่อนที่ [อสูรดาบ] จะลงถึงพื้น

ยามที่ยาเอะชูแขนขึ้น ――เลือดสาดกระเซ็น

ยามที่ขาของยาเอะกวาดไปตามกำแพงที่ว่างเปล่า ――เลือดสาดกระเซ็น

ยามที่ยาเอะบิดร่างกายและงอตัวจนถึงขีดสุด ――เลือดสาดกระเซ็น

การเต้นรำทุกท่วงท่าของยาเอะล้วนแต่สร้างบาดแผลให้แก่ [อสูรดาบ] โดยที่เขามิอาจต่อต้านได้อย่างเต็มที่

ทั้งที่ขา ลำตัว หัวไหล่ ลำคอ แก้ม และหน้าผากล้วนแต่ถูกลวดเหล็กบาด ยิ่งการเต้นรำของยาเอะใกล้เสร็จ ความตายก็ยิ่งเข้าใกล้ [อสูรดาบ]

ทว่า ดวงตาของนักดาบชรากลับยังคงเปี่ยมล้นไปด้วยจิตต่อสู้แห่งดาบที่ไม่ลดละ

.
การกระโจนลงมาในหลุมมืดแห่งนี้ควรจะทำให้สถานะของวิลเฮล์มไม่ต่างอะไรจากเหยื่อที่กระโดดลงมาสู่ปากของสัตว์ร้าย

ลวดเหล็กจากแหวนยี่สิบวงของยาเอะและลวดที่ขึงไว้ในหลุมล่วงหน้าคือฟันแหลมที่พร้อมจะขย้ำแขนขาเขาให้ขาดหรือสังหารทันทีหากกัดโดนจุดสำคัญ

ทั้งที่จุดจบที่รออยู่คือการถูกกลืนลงท้อง สายตาของวิลเฮล์มกลับไร้ซึ่งความสิ้นหวัง ยาเอะจึงไม่คิดจะประมาทเช่นกัน

จากการประเมินของยาเอะ วิลเฮล์มมีอยู่สองทางเลือกคือการดีดตัวจากกำแพงเพื่อเข้าประชิดหรือไม่ก็ปาดาบใส่แบบก่อนหน้านี้

ยาเอะเต้นรำต่อด้วยการกวาดเท้าเป็นวงกลม [อสูรดาบ] ตวัดดาบคู่ปัดลวดเหล็กที่พุ่งเข้ามา แต่เขาก็ยังเลี่ยงบาดแผลใหม่สามรอยบนแก้มมิได้อยู่ดี

วิลเฮล์มงอเข่าและรวบรวมพลังไปยังส้นเท้าเพื่อดีดตัวจากกำแพง แต่ก่อนที่ร่างของเขาจะพุ่งเข้าหายาเอะ ดาบทั้งสองเล่มก็ถูกปาเข้ามาเร็วดุจกระสุนปืนเสียก่อน

ยาเอะเต้นรำไปตามเส้นลวดเพื่อหลบกระสุนดาบได้อย่างฉิวเฉียด เล่มหนึ่งลอดผ่านใต้ขาของเธอ ส่วนอีกเล่มเฉียดแผ่นหลังตอนที่เธอแอ่นตัวหลบ

วิลเฮล์มที่กระโจนเข้ามาต่อไร้อาวุธป้องกันตัว ยาเอะจึงตวัดลวดสวนไปเฉือนเขา [อสูรดาบ] ไร้ทางเลือกอื่นนอกจากงอตัวเพื่อปกป้องส่วนศีรษะเอาไว้

แต่ถึงแม้เขาจะพุ่งฝ่าลวดเข้ามาได้ ยาเอะก็มิได้อยู่จุดนั้นอีกแล้ว เนื่องจากเธอได้พุ่งสวนกลับขึ้นไปด้านบนเป็นแนวทะแยง

.
วิลเฮล์ม: ――โอ้ววว!

พอพุ่งไปถึงกำแพงที่ว่างเปล่า วิลเฮล์มดีดตัวไปยังกำแพงฝั่งตรงข้ามของหลุมทรงกระบอกต่อทันที ที่นั่นมีดาบสองเล่มที่เขาปาใส่ยาเอะก่อนหน้านี้ปักอยู่

หลังจากที่เก็บดาบคืนมาสำเร็จ วิลเฮล์มก็ทำการดีดตัวจากกำแพงอย่างต่อเนื่องเพื่อไล่ตามยาเอะกลับขึ้นไปด้วยความเร็วดุจกระสุนปืน

ยาเอะ: ....พูดเป็นเล่น!

การดีดตัวไปมาระหว่างกำแพงภายในหลุมมิใช่เรื่องน่าแปลก ยาเอะเองก็ทำได้ แต่สิ่งที่ทำให้เธอตกตะลึงคือเขาสามารถทำเช่นนั้นพลางหลบเลี่ยงลวดเหล็กจำนวนนับไม่ถ้วนที่ขึงเอาไว้ได้

ทำไมน่ะหรือ? ก็เพราะว่าวิลเฮล์มสามารถจดจำตำแหน่งที่ยาเอะขึงลวดเหล็กเอาไว้ได้หมดแล้ว หลังจากที่เขาร่วงหล่นผ่านหลุมเพียงครั้งเดียว

มีทั้งความสามารถในการสังเกต สัญชาตญาณการสู้รบที่เฉียบคม และความกล้าบ้าบิ่นในการเสี่ยงชีวิต [อสูรดาบ] คือนักรบผู้น่าสะพรึงกลัวอย่างแท้จริง

.
ยาเอะไม่เหลือทางเลือกอื่นใดนอกจากการงัดไพ่ตายออกมาใช้ เธอเริ่มต้นจากการใช้ลวดดีดตัวขึ้นไปสูงกลางอากาศและกางแขนขาออกไปคนละทิศ

จากนั้นยาเอะก็ควบคุมลวดเหล็กจากแหวนยี่สิบวงให้ไปเกี่ยวพันกับลวดทุกเส้นที่ขึงไว้ในหลุมล่วงหน้า คล้ายกับที่ก่อนหน้านี้เธอขึงอันธพาลเป็นร้อยคนได้ด้วยการเกี่ยวลวดกับวัตถุรอบๆ

ยาเอะออกแรงดึงลวดเหล็กทุกเส้น ซึ่งต้องอาศัยพละกำลังมหาศาลราวกับว่ากระดูกและกล้ามเนื้อทั่วทั้งร่างของเธอจะขาดสะบั้น

ในชั่วพริบตาต่อมา เส้นลวดเหล่านั้นก็ขาดผึงจากแรงตึง ก่อให้เกิดเป็นการโจมตีสุดโกลาหลที่กระทั่งยาเอะยังคาดเดาทิศทางและจำนวนครั้งการจู่โจมมิได้

ทุกอย่างภายในหลุมทรงกระบอกจะถูกเส้นลวดที่ออกอาละวาดหลังถูกดึงจนขาดปั่นแหลกละเอียด แต่แค่นั้นมันยังไม่พอ

ยาเอะ: ――เมดมืออาชีพน่ะ ต้องมีของแถมเพิ่มเติมให้อีก!

ยาเอะยื่นแหวนสิบวงจากสองมือเข้ามาใกล้ปาก จากนั้นก็จุมพิตลงที่แหวน ก่อให้เกิดเป็นประกายไฟที่ไหลไปตามเส้นลวดโดยทันที

ภายในชั่วอึดใจต่อมาก็เกิดการระเบิดขึ้นอย่างรุนแรง นี่คืออาคมชิโนบิฉบับไร้ปรานีของยาเอะ ไพ่ตายสองชั้นซ้อนจะทำการเผาร่างของ [อสูรดาบ] ให้เกรียม

ยาเอะ: กะแล้วเชียว――

ความเสียใจเดียวคือเธอมิอาจรักษาสัญญาไม่สังหารศัตรูเอาไว้ได้ แต่กับคู่ต่อสู้อย่างวิลเฮล์ม ยาเอะไม่มีทางเลือกอื่นนอกจากจัดหนักจัดเต็ม

ยาเอะ: คงต้องเก็บเป็นความลับจากท่านไฮน์เคล――

วิลเฮล์ม: ――ไม่จำเป็น เจ้านั่นเองก็คงรู้ว่าฉันอยู่ที่นี่แล้วเหมือนกัน

ทันใดนั้นเอง [อสูรดาบ] ก็พุ่งตัวฝ่าเปลวเพลิงระเบิดขึ้นมาและตวัดดาบเฉือนลำตัวของยาเอะผู้มิทันได้ตั้งตัว

.
ร่างของยาเอะหมุนติ้วเลือดสาดกระเซ็น มิได้เต้นรำอย่างสง่างามเหมือนทุกที ดวงตาของเธอเบิกกว้าง แทบไม่เชื่อสายตาที่ศัตรูรอดจากไพ่ตายทั้งสองมาได้

การพุ่งตัวรอบสุดท้ายของวิลเฮล์มเป็นแนวดิ่ง มิใช่การดีดตัวกับกำแพงเป็นแนวทะแยงอย่างที่ผ่านมา นั่นแปลว่าเขาใช้เส้นลวดของเธอเป็นแท่นดีดตัว

ยาเอะ: ใช้ลวดของฉัน...ได้ยังไงกัน....

วิลเฮล์ม: ก็เห็นมาตั้งหลายรอบแล้วไงครับ ――ลวดของคุณน่ะเป็นอาวุธที่แหลมคมมากก็จริง แต่ถ้ารู้องศาและกะแรงให้เหมาะสม ก็สามารถใช้พันธนาการแทนเชือดเฉือนได้

น่าทึ่งเหลือเกินที่เขาสามารถประเมินคุณสมบัติลวดเหล็กของยาเอะได้อย่างแม่นยำทั้งที่การต่อสู้พึ่งเริ่มขึ้นไปไม่นาน นอกจากนี้...

ยาเอะ: ถ้างั้น แล้วไฟล่ะ?

วิลเฮล์ม: ฟันทิ้งไงครับ

คำตอบที่ตรงไปตรงมานั้นไร้ซึ่งคำลวง มันทำให้ยาเอะถอนหายใจอย่างห่อเหี่ยวและหวนนึกถึงคำเตือนที่เธอเคยหลงคิดว่าไร้ค่า

【ไฮน์เคล: ――พ่อน่ะแข็งแกร่ง แกร่งแบบบ้าบอเลยนะ เธอกับเจ้าอัลเดบารันก็คงสุดยอดพอตัว แต่ถึงอย่างนั้นชั้นก็ยังกลัวพ่อมากกว่าอยู่ดี เพราะงั้นถึงได้เป็น [อสูรดาบ] ไงล่ะ】

กลายเป็นว่าการประเมินที่แลดูจะอวยเกินเหตุของไฮน์เคลคือความจริง

ยาเอะยังคงไม่คิดว่าวิลเฮล์มน่ากลัวกว่าอัล แต่อย่างน้อยเธอก็มองว่าเขาน่าสะพรึงกลัวยิ่งกว่าตัวเธอเองแน่นอน

คงจะเป็นตอนนั้นแหละที่ยาเอะ เทนเซ่นประเมินผิดพลาด เธอตีค่าความคิดเห็นของไฮน์เคลต่ำเกินไปและเชื่อมั่นเพียงแต่ในข้อมูลที่เธอศึกษามาเอง

ทักษะของวิลเฮล์มในตอนนี้เฉียบคมขึ้นยิ่งกว่าสมัยศึกปะทะวาฬขาว ศึกปราบ [เกียจคร้าน] และศึกป้องกันเมืองประตูน้ำเสียอีก

ทว่า ยาเอะไม่มีวันล่วงรู้ได้ ว่าที่จริงแล้วฝีมือของวิลเฮล์มกำลังเริ่มกลับมาใกล้เคียงกับจุดสูงสุดตลอดชั่วชีวิตการเป็นนักดาบของเขา

――หรือก็คือช่วงยุคทองที่เขาสามารถโค่น [นักดาบเทวา(เทเรเซีย)] ลงได้

ผลลัพธ์ของศึกระหว่าง [อสูรดาบ] กับ [ซากุระสีชาด] ณ คฤหาสน์บาริเอลจบลงด้วยชัยชนะของ [อสูรดาบ] ผู้หยุดยั้งการเต้นรำและเฉือนร่างของชิโนบิสาวจนเลือดอาบ

.
จบตอน
